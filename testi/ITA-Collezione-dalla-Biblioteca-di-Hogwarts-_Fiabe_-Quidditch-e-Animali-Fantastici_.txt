INDICE
Gli Animali Fantastici: dove trovarli
Il Quidditch attraverso i secoli
Le Fiabe di Beda il Bardo

Si ringrazia J.K. Rowling per aver scritto questo libro, rinunciando ai diritti
e donando a Comic Relief e a Lumos tutti i proventi delle vendite.

INDICE

Prefazione dell’autore
Introduzione
Com’è nato questo libro
Che cos’è un animale?
Breve storia della consapevolezza babbana degli Animali Fantastici
Animali magici alla macchia
L’importanza della Magizoologia
Classificazione del ministero della magia
Animali Fantastici dalla A alla Z
Note sull’autore

PREFAZIONE DELL’AUTORE

N el 2001, una ristampa della prima edizione del mio libro Gli Animali
Fantastici: dove trovarli fu messa a disposizione dei lettori babbani. Il
Ministero della Magia acconsentì a questa operazione senza precedenti per
raccogliere fondi per Comic Relief, un ente di beneficenza babbano molto
rispettato. Mi fu permesso di ripubblicare il libro con la condizione di
includere una clausola, in cui si assicurava ai lettori babbani che si trattava
di un’opera di fantasia. Il professor Albus Silente acconsentì a scrivere una
prefazione adeguata e con nostro grande piacere il libro raccolse un gran
quantità di denaro per alcune delle persone più vulnerabili al mondo.
In seguito alla rimozione del segreto d’ufficio da certi documenti
custoditi al Ministero della Magia, il mondo dei maghi ha potuto saperne di
più circa la creazione di Gli Animali Fantastici: dove trovarli.
Non sono ancora nella posizione di rivelare l’intera
storia delle mie attività durante i due decenni in cui Gellert Grindelwald
ha terrorizzato il mondo dei maghi. Man mano che i documenti verranno
desecretati nei prossimi anni, sarò più libero di parlare apertamente del mio
ruolo in quel periodo oscuro della nostra storia. Per ora mi limiterò a
correggere alcune delle inesattezze più eclatanti comparse di recente sulla
stampa.
Nella sua recente biografia Uomo o mostro? La VERITÀ su Newt
Scamander, Rita Skeeter afferma che io non sono mai stato un
Magizoologo, bensì una spia di Silente che ha usato la Magizoologia come

‘copertura’ per infiltrarsi nel Magico Congresso degli Stati Uniti d’America
(MACUSA) nel 1926.
Questa è un’affermazione assurda, come sanno tutti quelli che hanno
vissuto gli anni Venti del Novecento. Nessun mago sotto copertura avrebbe
scelto di spacciarsi per Magizoologo in quel periodo. L’interesse per le
bestie magiche era considerato pericoloso e sospetto, e portare una valigia
piena di tali creature in una grande città, col senno di poi, fu un grave
errore.
Andai in America per liberare un Tuono Alato di contrabbando, cosa
decisamente rischiosa visto che il MACUSA a quel tempo applicava a tutte
le creature magiche una politica di maledizione mortale. Sono orgoglioso di
poter dire che, un anno dopo la mia visita, la Presidente Seraphina Picquery
emanò un Decreto di Protezione per il Tuono Alato, che poi estese a tutte le
creature magiche (su richiesta della Presidente Picquery, nella prima
edizione di Animali Fantastici non feci menzione delle più importanti
creature magiche americane, perché lei voleva scoraggiare il turismo
magico. Poiché la comunità dei maghi americani all’epoca era vittima di
persecuzioni molto più pesanti della sua controparte europea, e visto che a
New York contribuii senza volerlo a una grave violazione dello Statuto
Internazionale di Segretezza, acconsentii. In questa nuova edizione ho
restituito la posizione che spetta loro).
Ci vorrebbero mesi per controbattere una a una le insensate affermazioni
contenute nel libro della signorina Skeeter. Aggiungerò soltanto che, ben
lontano dall’essere ‘il donnaiolo che fece a pezzi il cuore di Seraphina
Picquery’, la Presidente mi disse molto chiaramente che se non avessi
lasciato New York di mia volontà e subito, avrebbe preso misure drastiche
per espellermi.
È vero che fui la prima persona a catturare Gellert Grindelwald ed è
anche vero che Albus Silente è stato più che un insegnante per me. Più di
questo non posso dire senza timore di violare il Codice Ufficiale di
Segretezza della Magia o, cosa più importante per me, le confidenze
affidatemi da Silente, il più riservato degli uomini.
Gli Animali Fantastici: dove trovarli è stato un atto d’amore sotto molti
punti di vista. Rileggendo questo vecchio libro rivivo dei ricordi che sono
incisi su ogni pagina, anche se invisibili ai lettori. Nutro la più sincera
speranza che una nuova generazione di streghe e maghi trovi sempre nelle

sue pagine la motivazione per amare e proteggere gli incredibili animali con
i quali condividiamo la magia.

Newt Scamander

INTRODUZIONE
COM’È NATO QUESTO LIBRO

G li Animali Fantastici: dove trovarli rappresenta il frutto di molti anni di
viaggi e ricerche. Se mi guardo indietro rivedo il mago di sette anni che
passava ore nella sua camera a sezionare Horklump e gli invidio i viaggi a
venire: dalla giungla più nera al deserto più assolato, dalle vette delle
montagne alle paludi fangose, quel sudicio ragazzo incrostato di Horklump
avrebbe classificato, crescendo, le bestie descritte nelle pagine seguenti. Ho
visitato covi, tane e nidi di cinque continenti, ho osservato le curiose
abitudini delle bestie magiche in un centinaio di paesi, testimoniato dei loro
poteri, guadagnato la loro fiducia e, talvolta, le ho percosse col mio
bollitore da viaggio.
La prima edizione degli Animali Fantastici fu commissionata nel lontano
1918 dal signor Augustus Worme della Obscurus Books, che fu tanto
gentile da chiedermi se fossi interessato a scrivere un autorevole compendio
sulle creature magiche per la sua casa editrice. Allora non ero che un umile
dipendente del Ministero della Magia e feci salti di gioia alla duplice
opportunità di rimpinguare il mio penoso salario di due zellini la settimana
e di trascorrere le vacanze viaggiando per il mondo alla ricerca di nuove
specie magiche. Il resto è storia dell’editoria.
Questa introduzione ha lo scopo di rispondere ad alcune delle domande
che mi vengono poste più di frequente e che ricevo via lettera nel mio sacco
postale settimanale fin da quando questo libro venne pubblicato nel 1927.
La prima è la domanda più essenziale di tutte: che cos’è un animale?

CHE COS’È UN ANIMALE?

L a definizione di «animale» da secoli suscita controversie. Anche se ciò
potrà sorprendere alcuni studenti di Magizoologia alle prime armi, il
problema può essere messo meglio a fuoco se ci soffermiamo a considerare
tre tipi di creature magiche.
I Lupi Mannari trascorrono gran parte del loro tempo da umani (sia
maghi che Babbani). Una volta al mese, tuttavia, si trasformano in bestie
selvatiche quadrupedi con intenzioni assassine e non un filo di coscienza
umana. Le abitudini dei Centauri non sono umane; essi vivono allo stato
brado, rifiutano gli abiti, preferiscono vivere lontani sia da maghi che da
Babbani eppure possiedono un’intelligenza pari alla loro. I Troll hanno
sembianze umanoidi, camminano eretti, possono apprendere qualche
semplice parola eppure sono meno intelligenti del più ottuso Unicorno e
non possiedono alcun magico potere di diritto, fatta eccezione per la loro
prodigiosa forza innaturale.
Ora ci chiediamo: quale di queste creature è un «essere» – ossia una
creatura dotata di diritti legali e di voce in capitolo nel governo del mondo
magico – e quale è un «animale»?
I più antichi tentativi di decidere quali creature magiche dovessero essere
definiti «animali» furono estremamente rudimentali.
Burdock Muldoon, Capo del Consiglio Magico1 nel Quattordicesimo
secolo, decretò che a qualunque membro della comunità magica che
camminasse su due gambe fosse da allora in poi riconosciuto lo status di
«essere», mentre tutti gli altri sarebbero rimasti «animali». In spirito di
amicizia egli convocò tutti gli «esseri» perché incontrassero i maghi a un
vertice per discutere nuove leggi magiche e scoprì con profondo sgomento
di aver commesso un errore di valutazione. La sala che ospitò l’incontro era
affollata di Goblin che avevano portato con sé tutte le creature bipedi che
erano riusciti a trovare. Così ci narra Bathilda Bagshot in Storia della
Magia:

Si udiva ben poco oltre alle urla roche dei Diricawl, ai lamenti degli
Augurey e al canto implacabile e assordante dei Fwooper. Mentre
maghi e streghe cercavano di consultare i documenti davanti a sé,
parecchi Pixie e Fate volteggiavano attorno alle loro teste,
ridacchiando e borbottando. Una decina di Troll presero a fracassare
la sala con le loro mazze, mentre le Megere vagavano intorno in cerca
di bambini da mangiare. Il Capo del Consiglio si alzò per aprire
l’incontro, scivolò su un mucchio di cacca di Porlock e uscì di corsa
dalla sala, imprecando.
Come vediamo, il solo possesso di due zampe non garantiva che una
creatura magica potesse o volesse interessarsi agli affari del governo
magico. Amareggiato, Burdock Muldoon rinunciò solennemente a
qualunque ulteriore tentativo di integrazione dei membri non-maghi della
comunità magica nel Consiglio dei Maghi.
A Muldoon succedette Madame Elfrida Clagg, che cercò di ridefinire gli
«esseri» nella speranza di stringere legami più stretti con altre creature
magiche. Gli «esseri», affermò, erano quelli che potevano parlare la lingua
umana. Tutti coloro che riuscivano a farsi comprendere dai membri del
Consiglio furono dunque invitati all’incontro successivo. Ancora una volta,
tuttavia, sorsero dei problemi. I Troll, a cui i Goblin avevano insegnato
qualche semplice frase, si avventarono a distruggere la sala come la volta
precedente. I Jarvey correvano attorno alle gambe delle sedie del Consiglio,
mordendo tutte le caviglie che potevano. Nel frattempo una vasta
delegazione di fantasmi (che erano stati esclusi al tempo di Muldoon sulla
base del fatto che non camminavano su due gambe, ma scivolavano) arrivò
per assistere ai lavori ma se ne andò disgustata da quella che più tardi definì
«l’oltraggiosa enfasi posta dal Consiglio sulle necessità dei vivi
contrapposte ai desideri dei morti». I Centauri, che al tempo di Muldoon
erano stati classificati come
«animali» e ora, con Madame Clagg, erano definiti «esseri», si
rifiutarono di prendere parte al Consiglio in segno di protesta per
l’esclusione dei Maridi, che erano incapaci di conversare in altro che in
maridese, e comunque sott’acqua.
Fu solo nel 1811 che vennero messe a punto definizioni ritenute
accettabili da gran parte della comunità magica. Grogan Stump, il neoeletto
Ministro della Magia, decretò che un «essere» era «qualunque creatura

dotata di intelletto sufficiente da comprendere le leggi della comunità
magica e da assumersi parte della responsabilità di stilare quelle leggi».2 I
rappresentanti dei Troll furono interrogati in assenza dei Goblin e ritenuti
incapaci di comprendere qualunque cosa venisse loro detta: furono di
conseguenza classificati come «animali» nonostante l’andatura a due
gambe; i Maridi furono invitati attraverso interpreti a diventare «esseri» per
la prima volta; Fate, Pixie e Gnomi, nonostante il loro aspetto umanoide,
furono inseriti senza esitazioni nella categoria «animali».
Naturalmente, la faccenda non si concluse lì. A tutti noi sono noti gli
estremisti che manifestano per la classificazione dei Babbani nella categoria
«animali»; sappiamo tutti che i Centauri hanno rifiutato lo stato di «esseri»
e richiesto di rimanere «animali»;3 i Lupi Mannari, nel frattempo, sono stati
smistati tra le divisioni Animali ed Esseri per molti anni; all’epoca in cui sto
scrivendo esiste un ufficio per i Servizi di Sostegno ai Lupi Mannari alla
Sezione Esseri mentre il Registro dei Lupi Mannari e l’Unità di Cattura
Lupi Mannari ricadono sotto la Sezione Animali. Parecchie creature
d’intelligenza superiore sono classificate come «animali» perché sono
incapaci di dominare la propria natura bruta. Le Acromantule e le
Manticore sono capaci di scambi verbali intelligenti ma cercheranno di
divorare qualunque umano si avvicini loro. La Sfinge parla solo per enigmi
e indovinelli, ed è violenta quando riceve la risposta sbagliata.
Ovunque permanga l’incertezza sulla classificazione di un animale nelle
pagine a seguire, l’ho segnalato nella voce dedicata alla creatura in
questione.
Ora dedichiamoci alla domanda che maghi e streghe pongono più di ogni
altra quando la conversazione verte sulla Magizoologia: perché i Babbani
non notano queste creature?

1. Il Consiglio Magico fu il predecessore del Ministero della Magia.
2. Venne fatta un’eccezione per i fantasmi, che sostenevano che era irragionevole classificarli come
«esseri» quando evidentemente erano «ex esseri». Quindi Stump ideò le tre divisioni dell’Ufficio
Regolazione e Controllo delle Creature Magiche che esistono ai nostri giorni: la Sezione Animali,
la Sezione Esseri e la Sezione Spiriti.
3. I Centauri nutrivano riserve verso alcune delle creature con le quali furono richiesti di condividere
lo status di «esseri», come le Megere e i Vampiri, e dichiararono che avrebbero condotto i loro
affari separatamente rispetto ai maghi. Un anno dopo i Maridi fecero la stessa richiesta. Il
Ministero della Magia accettò le loro istanze con riluttanza. Benché esista una Sottosezione di
Collegamento Centauri nella Sezione Animali dell’Ufficio Regolazione e Controllo delle Creature

Magiche, nessun Centauro vi ha mai fatto ricorso. Invero, «essere spediti alla Sottosezione
Centauri» è diventata una battuta ricorrente all’interno dell’Ufficio, a significare che la persona in
questione sta per essere licenziata.

BREVE STORIA DELLA
CONSAPEVOLEZZA BABBANA DEGLI ANIMALI FANTASTICI

P er quanto a molti maghi possa sembrare sbalorditivo, i Babbani non sono
sempre stati ignari delle creature magiche e mostruose per nascondere le
quali abbiamo lavorato così a lungo. Uno sguardo all’arte e alla letteratura
babbane del Medioevo rivela che molte delle creature che oggi essi
ritengono immaginarie a quel tempo erano note come reali. Il Drago, il
Grifone, l’Unicorno, la Fenice, il Centauro: questi e altri sono rappresentati
nelle opere babbane di quell’epoca, benché di solito con imprecisioni quasi
comiche.
Tuttavia, un’osservazione più attenta dei bestiari babbani di quel periodo
dimostra che gran parte delle bestie magiche sfuggivano completamente
all’attenzione babbana o venivano scambiate per qualcos’altro. Leggete
questo residuo frammento di manoscritto scritto da Fratello Benedict, un
monaco francescano del Worcestershire:
Oggi, mentre lavoravo nel Giardino dei Semplici, spinsi da un lato lo
basilico e scoprii un Furetto enorme alla vista. Non fuggì e non si
celò come fanno di consueto li Furetti, ma mi balzò addosso, mi
scagliò sulla terra e urlò con furia innaturale: «Fuori di qui,
pelatone!» Poscia mi morse il naso con tanta forza che sanguinai per
parecchie ore. Il Monaco non voleva credere che mi fossi imbattuto in
un Furetto parlante e mi chiese se avessi bevuto il Vin di Rapa di
Fratel Bonifacio. Poiché il mio naso era ancora gonfio e
sanguinolento, fui esentato dai Vespri.
Evidentemente il nostro amico Babbano non aveva scoperto un furetto,
come immaginava, ma un Jarvey, assai probabilmente a caccia della sua
preda preferita: Gnomi. Una comprensione imperfetta è spesso più
pericolosa dell’ignoranza, e il timore dei Babbani nei confronti della magia
fu senza dubbio accresciuto dal terrore di ciò che poteva annidarsi nei loro
orti. La persecuzione babbana dei maghi a quel tempo stava raggiungendo

vette fino ad allora sconosciute e gli avvistamenti di bestie come Draghi e
Ippogrifi contribuiva a provocare l’isteria babbana.
Non è lo scopo di quest’opera discutere dei giorni oscuri che
precedettero il momento in cui i maghi si ritirarono a vita occulta.4 Tutto ciò
che ci interessa qui è il destino di quelle bestie favolose che, come noi,
dovevano essere celate se era necessario convincere i Babbani che non
esisteva nulla di simile alla magia.
La Confederazione Internazionale dei Maghi discusse l’argomento al
famoso incontro al vertice del 1692. Non meno di sette settimane di
dibattito, talvolta dai toni accesi, tra maghi di tutte le nazionalità furono
dedicate alla problematica questione delle creature magiche. Quante specie
saremmo riusciti a nascondere all’osservazione babbana e quali dovevano
essere? Dove e come le avremmo nascoste? Il dibattito infuriò; alcune
creature erano ignare del fatto che veniva deciso del loro destino, altre
diedero il loro contributo alla discussione.5
Finalmente si giunse a un accordo.6 Ventisette specie, di taglie
digradanti, dai Draghi ai Bundimun, dovevano essere nascoste ai Babbani
in modo da creare l’illusione che non fossero mai esistite al di fuori della
loro immaginazione. Questo numero venne aumentato nel corso del secolo
seguente, via via che i maghi guadagnarono fiducia nei loro metodi di
occultamento. Nel 1750 nello Statuto Internazionale di Segretezza venne
inserita la Clausola 73, alla quale i ministri maghi di tutto il mondo si
attengono ancor oggi:
Ciascun
ente
governativo
magico
sarà
responsabile
dell’occultamento, la cura e il controllo di tutti gli animali, gli esseri
e gli spiriti magici viventi entro i confini del suo territorio. Se una di
queste creature dovesse danneggiare la comunità babbana o attirarne
l’attenzione, l’ente governativo della nazione in causa sarà sottoposto
a misure disciplinari da parte della Confederazione Internazionale
dei Maghi.

4. Chiunque sia interessato a un resoconto completo di questo periodo particolarmente sanguinoso
della storia magica dovrebbe consultare Storia della Magia di Bathilda Bagshot (Libercoli Rossi,
1947).
5. Delegazioni di Centauri, Maridi e Goblin furono convinte a prendere parte al vertice.
6. Goblin esclusi.

ANIMALI MAGICI ALLA MACCHIA

S arebbe inutile negare che si sono verificate occasionali violazioni della
Clausola 73 dalla sua entrata in vigore. I lettori inglesi più anziani
ricorderanno l’Incidente di Ilfracombe del 1932, quando un solitario Drago
Gallese Verde calò su una spiaggia affollata di Babbani che prendevano il
sole. Il coraggioso intervento di una famiglia di maghi in vacanza evitò per
fortuna che vi fossero vittime (e la famiglia fu di conseguenza insignita
dell’Ordine di Merlino, Prima Classe). La famiglia in questione si esibì
immediatamente nella scarica di Incantesimi di Memoria più vasta del
secolo contro gli abitanti di Ilfracombe, e di conseguenza evitò la catastrofe
per un pelo.7
La Confederazione Internazionale dei Maghi ha dovuto multare
ripetutamente alcune nazioni per aver violato la Clausola 73. Il Tibet e la
Scozia sono due dei colpevoli più recidivi. Gli avvistamenti babbani dello
Yeti sono stati così numerosi che la Confederazione Internazionale dei
Maghi ha ritenuto necessario insediare sulle montagne una task force
internazionale in forma permanente. Nel frattempo il Kelpie più grande del
mondo continua a sfuggire alla cattura a Loch Ness e pare aver sviluppato
un’autentica fame di notorietà.
Nonostante questi incresciosi contrattempi, noi maghi possiamo
complimentarci con noi stessi per aver fatto un buon lavoro. Non può
esservi dubbio che la stragrande maggioranza dei Babbani di oggi si
rifiutano di credere agli animali magici che i loro antenati temevano tanto.
Anche quei Babbani che notano escrementi di Porlock o scie di Streeler –
sarebbe sciocco pensare che tutte le tracce di queste creature possano essere
nascoste – sembrano accontentarsi della più inconsistente spiegazione nonmagica.8 Se un Babbano è così poco savio da confidare a un altro di aver
avvistato un Ippogrifo diretto a nord, in genere viene creduto ubriaco o
«strano». Per quanto ciò possa sembrare ingiusto per il Babbano in
questione, tuttavia è preferibile al fatto di venire bruciati sul rogo o annegati
nello stagno del villaggio.

Allora, come fa la comunità magica a nascondere gli animali fantastici?
Per fortuna, alcune specie non richiedono molta assistenza magica per
evitare di essere notate dai Babbani. Creature come il Tebo, il Demiguise e
l’Asticello hanno i loro modi altamente efficaci di mimetizzarsi e non si è
reso mai necessario alcun intervento del Ministero della Magia a loro
favore. Poi ci sono quelle bestie che, grazie alla loro astuzia o all’innata
riservatezza, evitano a tutti i costi i contatti con i Babbani: per esempio
l’Unicorno, il Mooncalf e il Centauro. Altre creature magiche abitano
luoghi inaccessibili ai Babbani: si pensi all’Acromantula, nel cuore della
giungla inesplorata del Borneo, e alla Fenice, che nidifica su altissimi picchi
montuosi irraggiungibili senza l’uso della magia. Infine, cosa assai comune,
abbiamo bestie troppo piccole, troppo veloci o troppo esperte nel farsi
scambiare per animali banali per attirare l’attenzione di un Babbano: i
Chizpurfle, i Billywig e i Crup rientrano in questa categoria.
Tuttavia ci sono ancora moltissime bestie che, volontariamente o
inavvertitamente, non passano inosservate nemmeno all’occhio babbano, e
sono queste a generare una notevole quantità di lavoro per l’Ufficio
Regolazione e Controllo delle Creature Magiche. Questo ufficio, il secondo
in grandezza del Ministero della Magia,9 si occupa delle multiformi
necessità delle molte specie sotto il suo controllo in un gran numero di modi
diversi.
Ambienti Sicuri
Forse il passo più importante nell’occultamento delle creature magiche è la
creazione di ambienti sicuri. Gli incantesimi Respingi-Babbani
impediscono l’ingresso dei trasgressori nelle foreste dove vivono Centauri e
Unicorni e sui laghi e i fiumi riservati all’uso dei Maridi. In casi estremi,
come quello del Quintaped, intere aree sono state rese Indisegnabili.10
Alcune di queste aree protette devono essere tenute sotto costante controllo
magico; per esempio, le riserve di Draghi. Mentre gli Unicorni e i Maridi
sono solo felici di rimanere entro i confini dei territori adibiti al loro uso, i
Draghi colgono ogni occasione per partire in cerca di prede oltre i confini
della riserva. In alcuni casi gli incantesimi Respingi-Babbani non
funzionano, perché i poteri della bestia stessa li cancellano. Casi pertinenti

sono quello del Kelpie, il cui unico scopo nella vita è attirare a sé gli umani,
e quello del Pogrebin, che va da solo in cerca di umani.
Controlli sulla Vendita e l’Allevamento
Le possibilità che un Babbano venga messo in allarme da una delle bestie
magiche più grosse o più pericolose sono state bruscamente ridotte dalle
severe sanzioni ora applicate all’allevamento e alla vendita di cuccioli e
uova. L’Ufficio Regolazione e Controllo delle Creature Magiche mantiene
una sorveglianza costante sul commercio di animali fantastici. L’Editto
contro l’Allevamento Sperimentale del 1965 ha reso illegale la creazione di
nuove specie.
Incantesimi di Disillusione
Anche il mago della strada riveste un ruolo nell’occultamento delle bestie
magiche. Coloro che possiedono un Ippogrifo, per esempio, sono tenuti a
norma di legge a sottoporre l’animale a un Incantesimo di Disillusione per
alterare la visione del Babbano che dovesse vederlo. Gli Incantesimi di
Disillusione dovrebbero essere praticati quotidianamente, perché i loro
effetti tendono a dileguarsi.
Incantesimi di Memoria
Quando accade il peggio e un Babbano vede ciò che non dovrebbe,
l’Incantesimo di Memoria è forse lo strumento di riparazione più utile.
L’Incantesimo di Memoria può essere esercitato dal proprietario
dell’animale in questione, ma in gravi casi di avvistamento babbano, una
squadra di Obliviatori addestrati può venire inviata sul posto dal Ministero
della Magia.
L’Ufficio Fraintendimenti

L’Ufficio Fraintendimenti viene coinvolto solo nei casi più gravi di scontro
maghi-Babbani. Alcune catastrofi o incidenti magici sono semplicemente
troppo vistosamente evidenti perché i Babbani riescano a darne una
spiegazione senza l’aiuto di un’autorità esterna. L’Ufficio Fraintendimenti
in casi del genere entrerà direttamente in contatto con il primo ministro
babbano per cercare una spiegazione non magica plausibile per l’evento. I
notevoli sforzi di quest’ufficio nel convincere i Babbani che ogni prova
fotografica dell’esistenza del Kelpie di Loch Ness è falsa sono riusciti in
qualche modo a recuperare una situazione che a un certo momento è parsa
eccessivamente pericolosa.

7. Nel suo libro del 1972 Babbani che sanno troppo, Blenheim Stalk sostiene che alcuni abitanti di
Ilfracombe sfuggirono all’Incantesimo di Memoria di massa. «Ancor oggi, un Babbano
soprannominato Dick lo Scettico tiene banco nei bar lungo la costa meridionale parlando dello
‘sporco lucertolone volante’ che gli bucò il materassino da spiaggia».
8. Per un’affascinante indagine di questa fortunata tendenza babbana, il lettore può consultare La
Filosofia del Banale: perché i Babbani preferiscono non sapere del professor Mordicus Egg
(Polvere & Muffa, 1963).
9. La sezione più grande all’interno del Ministero della Magia è l’Ufficio Applicazione della Legge
sulla Magia, a cui gli altri sei uffici devono rispondere – per certi aspetti – a eccezione dell’Ufficio
Misteri.
10. Quando una zona di terra viene resa Indisegnabile, è impossibile riprodurla su mappe o cartine.

L’IMPORTANZA DELLA MAGIZOOLOGIA

L e misure descritte qui sopra lasciano appena intendere l’ampia sfera e la
portata del lavoro compiuto dall’Ufficio Regolazione e Controllo delle
Creature Magiche. Non resta che rispondere alla domanda della quale tutti
noi conosciamo la risposta in fondo ai nostri cuori: perché ci ostiniamo,
come comunità e come individui, a cercare di proteggere e occultare le
bestie magiche, anche quelle selvatiche e indomabili? La risposta
naturalmente è: per garantire che le generazioni a venire di maghi e streghe
apprezzino la loro stravagante bellezza e i loro poteri come noi abbiamo
avuto il privilegio di fare.
Propongo quest’opera come una semplice introduzione alla ricchezza
degli animali fantastici che popolano il nostro mondo. Nelle pagine che
seguono sono descritte ottantuno specie, ma non ho dubbi che a un certo
punto di quest’anno ne verrà scoperta un’altra, che richiederà una ulteriore
nuova edizione degli Animali Fantastici: dove trovarli. Nel frattempo mi
limiterò ad aggiungere che mi dà un enorme piacere pensare che
generazioni di giovani maghi e streghe sono giunti a una più piena
conoscenza e comprensione degli animali fantastici che amo attraverso le
pagine di questo libro.

CLASSIFICAZIONE DEL MINISTERO DELLA MAGIA

L’ Ufficio Regolazione e Controllo delle Creature Magiche assegna una
classificazione a tutti gli animali, gli esseri e gli spiriti conosciuti. Essa offre
una guida immediata al tasso di pericolo accertato di una creatura. Le
cinque categorie sono le seguenti:
Classificazione del Ministero della Magia (M.D.M.)
XXXX
X
XXXX

Noto ammazzamaghi / impossibile da addestrare o addomesticare

XXX

Pericoloso / richiede una conoscenza specialistica / trattabile da un mago
esperto
Un mago capace dovrebbe cavarsela

XX

Innocuo / può essere addomesticato

X

Noioso

In alcuni casi ho sentito la necessità di dare una spiegazione per la
classificazione di un animale e di conseguenza ho aggiunto note a piè di
pagina.

ACROMANTULA
Classificazione M.D.M.: XXXXX
L’Acromantula è un mostruoso ragno con otto occhi capace di favella
umana. È originario del Borneo, dove vive nel folto della giungla. I suoi
tratti caratteristici comprendono la fitta peluria nera che ne ricopre il corpo;
l’apertura delle zampe, che può raggiungere i quattro metri e mezzo; le
pinze, che producono un caratteristico ticchettio quando l’Acromantula è
eccitata o arrabbiata; e una secrezione velenosa. L’Acromantula è carnivora
e preferisce le prede grosse. Tesse tele a forma di cupola sul terreno. La
femmina è più grossa del maschio e può deporre fino a cento uova alla
volta. Molli e bianche, sono grosse come palloni da spiaggia. La schiusa
avviene dopo sei-otto settimane. Le uova di Acromantula sono catalogate
come Beni Non Commerciabili di Classe A dall’Ufficio Regolazione e
Controllo delle Creature Magiche: il che significa che sanzioni severe sono
applicate in caso di loro importazione o vendita.
Si ritiene che questa bestia venga allevata da maghi, probabilmente per
fare la guardia a dimore o tesori magici, come accade spesso con mostri
creati per via magica.11 Nonostante la sua intelligenza semiumana,
l’Acromantula non è addestrabile, ed è altamente pericolosa tanto per i
maghi quanto per i Babbani.
Le voci che una colonia di Acromantula si sia insediata in Scozia non
sono confermate.
ALASTRIDENTE
Classificazione M.D.M.: XXXX
Un tempo si credeva che l’Alastridente, parte uccello e parte rettile
originario del Nord America, fosse una specie di drago; ora si sa che è un
lontano parente dell’Occamy. Non sputa fuoco, ma possiede zanne di
acciaio seghettato che usa per dilaniare la preda. L’Alastridente ha spesso
rischiato di compromettere lo Statuto Internazionale di Segretezza. La sua
naturale curiosità, insieme alla pelle a prova di proiettile, rendono difficile
spaventarlo, e così l’Alastridente è finito sui giornali babbani con tale

frequenza da contendersi con il Mostro di Loch Ness il titolo di ‘Animale
più affamato di pubblicità’. Dal 1949 esiste una Lega per la Protezione
dell’Alastridente, con sede permanente in Maryland, per eseguire
l’incantesimo Oblivion ai Babbani che lo avvistano.
ASHWINDER
Classificazione M.D.M.: XXX
L’Ashwinder si genera quando un fuoco magico12 viene lasciato bruciare
senza sorveglianza per troppo tempo. È un sottile serpente verde pallido con
occhi di un rosso ardente; si leva dai tizzoni di un fuoco non custodito e
scivola via nelle ombre dell’abitazione in cui si trova, lasciando dietro di sé
una scia di cenere. L’Ashwinder vive solo un’ora e in questo lasso di tempo
cerca un luogo buio e riparato dove deporre le uova, dopodiché
s’incenerisce. Le uova di Ashwinder sono rosso brillante ed emanano un
intenso calore. Se non vengono trovate e congelate con un opportuno
incantesimo, appiccano il fuoco all’abitazione di lì a pochi minuti. Il mago
che capisce che uno o più Ashwinder sono liberi in casa deve scovarli
immediatamente e individuare il nido di uova. Una volta congelate, queste
uova sono di enorme valore per la preparazione di Filtri d’Amore e possono
essere mangiate intere come cura contro la febbre malarica. Gli Ashwinder
sono diffusi in tutto il mondo.
ASTICELLO (Bowtruckle)
Classificazione M.D.M.: XX
L’Asticello è una creatura custode degli alberi che si trova soprattutto
nell’Ovest dell’Inghilterra, nella Germania del Sud e in alcune foreste della
Scandinavia. È immensamente difficile da riconoscere, essendo piccolo
(l’altezza massima è di venti centimetri) e apparentemente fatto di corteccia
e legnetti, con due piccoli occhi marroni. L’Asticello, che si nutre di insetti,
è una creatura pacifica e profondamente timida, ma se l’albero nel quale
vive è minacciato è noto che balza sul taglialegna o sul fitochirurgo che
cerca di danneggiare la sua casa e tenta di cavargli gli occhi con le lunghe
dita puntute. Un’offerta di porcellini di terra placherà l’Asticello abbastanza

a lungo da consentire al mago o alla strega di rimuovere un po’ di legno da
bacchetta dal suo albero.
AUGUREY (noto anche come Fenice Irlandese)
Classificazione M.D.M.: XX
L’Augurey è nativo della Gran Bretagna e dell’Irlanda, anche se talvolta lo
si trova in altre zone del Nord Europa. È un uccello magro e lugubre, nero
con riflessi verdastri, che ricorda in qualche modo un piccolo avvoltoio
denutrito. È molto riservato, fa il nido nei cespugli di rosa canina e di rovo,
si nutre di grossi insetti e Fate, vola solo sotto una fitta pioggia e per il resto
rimane nascosto nel suo nido a forma di lacrima. L’Augurey emette un
tipico verso basso e pulsante, che un tempo si credeva annunciasse una
morte. I maghi evitavano i nidi di Augurey per paura di udire quel verso
straziante, e si ritiene che più di un mago abbia subito un attacco di cuore
attraversando un boschetto di rovi e sentendo gemere un Augurey
nascosto.13 Pazienti ricerche hanno infine rivelato, tuttavia, che l’Augurey
canta solo quando sta per piovere.14 Da allora l’Augurey è diventato di
moda come strumento domestico per le previsioni del tempo, anche se molti
trovano difficile sopportare il suo gemito pressoché ininterrotto durante i
mesi invernali. Le penne di Augurey sono inutili per scrivere perché
respingono l’inchiostro.
AVVINCINO (Grindylow)
Classificazione M.D.M.: XX
L’Avvincino è un demone acquatico cornuto verde pallido che si trova nei
laghi di tutta la Gran Bretagna e l’Irlanda. Si nutre di piccoli pesci ed è
parimenti aggressivo verso maghi e Babbani, anche se i Maridi lo
addomesticano. L’Avvincino ha dita molto lunghe che, pur esercitando una
presa potente, sono facili da spezzare.

11. Le bestie capaci di favella umana di rado sono autodidatte; un’eccezione è costituita dal Jarvey.
L’Editto contro l’Allevamento Sperimentale non è entrato in vigore fino al secolo scorso, molto

dopo il primo avvistamento riferito di un’Acromantula nel 1794.
12. Un fuoco a cui sia stata aggiunta una sostanza magica come la Polvere Volante.
13. È risaputo che Uric Testamatta dormiva in una stanza con non meno di cinquanta Augurey
domestici. Durante un inverno particolarmente umido, il gemito dei suoi Augurey persuase Uric di
essere morto ed essere ormai un fantasma. I suoi conseguenti tentativi di attraversare le pareti di
casa ebbero come esito quello che il suo biografo Radolphus Pittiman definisce «un trauma
cranico con prognosi di dieci giorni».
14. Vedi Perché non sono morto quando l’Augurey cantò di Gulliver Pokeby (Libercoli Rossi, 1824).

BASILISCO (Basilisk, noto anche come il Re dei Serpi)
Classificazione M.D.M.: XXXXX
Il primo Basilisco conosciuto fu allevato da Herpo lo Schifido, un Mago
Oscuro e Rettilofono greco, che scoprì dopo molti esperimenti che un uovo
di gallina covato da un rospo produceva una serpe gigantesca provvista di
poteri straordinariamente pericolosi.
Il Basilisco è un serpente verde brillante che può raggiungere i quindici
metri di lunghezza. Il maschio ha una piuma scarlatta sulla testa. È dotato di
zanne straordinariamente velenose ma la sua arma più pericolosa sono i
suoi grandi occhi gialli. Chiunque li guardi direttamente morirà all’istante.
Se riesce ad approvvigionarsi a sufficienza (il Basilisco mangia tutti i
mammiferi e gli uccelli e gran parte dei rettili), può raggiungere un’età
molto venerabile. Si ritiene che il Basilisco di Herpo lo Schifido sia vissuto
per qualcosa come novecento anni. La creazione del Basilisco è illegale fin
dal Medioevo, anche se chi la pratica può dissimularla con agio rimuovendo
semplicemente l’uovo di gallina da sotto il rospo in caso di ispezione
dell’Ufficio Regolazione e Controllo delle Creature Magiche.Tuttavia, dal
momento che i Basilischi sono incontrollabili tranne che dai Rettilofoni,
sono pericolosi tanto per gran parte dei Maghi Oscuri quanto per chiunque
altro, e non sono stati segnalati avvistamenti di Basilischi in Gran Bretagna
da almeno quattrocento anni.
BERRETTO ROSSO (Red Cap)
Classificazione M.D.M.: XXX
Questa creatura simile a un nano vive in buchi sui vecchi campi di battaglia
o dove sia stato versato sangue umano. Anche se facilmente respinto da
incantesimi e malefici, è molto pericoloso per i Babbani solitari, che
cercherà di randellare a morte nelle notti buie. I Berretti Rossi sono diffusi
nel Nord Europa.
BILLYWIG

Classificazione M.D.M.: XXX
Il Billywig è un insetto originario dell’Australia. È lungo
meno di un centimetro e mezzo e di un vivace blu zaffiro,
anche se la sua velocità è tale che di rado viene notato dai
Babbani e spesso anche dai maghi finché non sono stati
punti. Le ali del Billywig sono fissate in cima alla testa e
girano molto in fretta, cosicché esso vola vorticando.
All’estremità del corpo reca un lungo pungiglione sottile.
Chi è punto da un Billywig soffre di vertigini seguite da
levitazione. Generazioni di giovani maghi e streghe
australiani hanno tentato di catturare Billywig e di
costringerli a pungere per godere degli effetti collaterali, anche se troppe
punture possono portare la vittima a fluttuare in maniera incontrollabile per
giorni e giorni, e a una seria reazione allergica può seguire un
galleggiamento permanente. I pungiglioni secchi di Billywig vengono usati
in parecchie pozioni e si ritiene che siano un ingrediente delle popolari
caramelle Api Frizzole.
BUNDIMUN
Classificazione M.D.M.: XXX
I Bundimun sono diffusi in tutto il mondo. Abili nello strisciare sotto i
pavimenti di legno e dietro gli zoccoli delle pareti, infestano le case. La
presenza di un Bundimun di solito è annunciata da un intenso puzzo di
marcio. Il Bundimun secerne un liquido che fa marcire le fondamenta della
dimora in cui si trova.
Il Bundimun in stato di riposo assomiglia a una macchia di funghi
verdastri con gli occhi, anche se quando è spaventato sgattaiola via sulle sue
numerose zampette lunghe e sottili. Si ciba di sudiciume. Gli Incantesimi
Pulitori possono liberare una casa da un’invasione di Bundimun, ma se si è
consentito che diventassero troppo grossi bisognerebbe prendere contatti
con l’Ufficio Regolazione e Controllo delle Creature Magiche (Sottosezione
Animali nocivi) prima che la casa crolli. Il secreto di Bundimun diluito
viene usato in alcuni liquidi detergenti magici.

CAVALLO ALATO (Winged Horse: Abraxan, Aethonan, Granian, Thestral)
Classificazione M.D.M.: XX-XXXX
I Cavalli Alati esistono in tutto il mondo. Vi sono molte razze diverse, tra
cui l’Abraxan (un palomino gigante dotato di un’immensa forza), l’Etone
(manto castagno, diffuso in Gran Bretagna e Irlanda), il Granio (grigio e
particolarmente veloce) e il raro Thestral (nero, dotato del potere
dell’invisibilità e considerato infausto da molti maghi). Come con
l’Ippogrifo, il proprietario di un Cavallo Alato deve esercitare un
Incantesimo di Disillusione su di esso a intervalli regolari (vedi
Introduzione).
CENTAURO (Centaur)
Classificazione M.D.M.: XXXX15
Il Centauro ha testa, torso e braccia umane su corpo di cavallo, dal manto di
vari colori. Intelligente e dotato di parola, a rigor di termini non dovrebbe
essere definito «animale»; ma per loro esplicita richiesta i Centauri sono
inseriti come tali nella Classificazione del Ministero della Magia (vedi
Introduzione). Il Centauro è un abitatore delle foreste. Si ritiene che i
Centauri siano originari della Grecia, sebbene ci siano comunità di Centauri
in molte regioni d’Europa. Le autorità magiche di tali regioni hanno creato
aree particolari in cui i Centauri non corrono il rischio di essere disturbati
dai Babbani: i Centauri comunque non hanno bisogno di speciale
protezione magica, in quanto hanno sufficienti risorse per nascondersi dagli
umani. I Centauri e le loro abitudini sono avvolti nel mistero. Generalmente
non si fidano né dei maghi né dei Babbani, tra cui fanno scarsa differenza.
Vivono in branchi variabili dai dieci ai cinquanta membri. Sono maestri
nell’arte della guarigione, della divinazione, del tiro con l’arco e
dell’astronomia.
CHIMERA (Chimaera)

Classificazione M.D.M.: XXXXX
La Chimera è un raro mostro greco con la testa di leone, il corpo di capra e
la coda di drago. Feroce e assetata di sangue, è estremamente pericolosa.
Esiste un solo esempio noto di uccisione riuscita di una Chimera e lo
sfortunato mago protagonista dell’impresa precipitò dal suo Cavallo Alato e
morì poco dopo, sfinito dallo sforzo. Le uova di Chimera sono classificate
come Beni Non Commerciabili di Classe A.
CHIZPURFLE
Classificazione M.D.M.: XX
I Chizpurfle sono piccoli parassiti lunghi fino a un millimetro e mezzo,
simili a granchi nell’aspetto, dotati di grosse zanne. Sono attratti dalla
magia e possono infestare la pelliccia e le piume di creature come i Crup e
gli Augurey. S’introducono anche nelle dimore magiche e attaccano oggetti
magici come le bacchette, raggiungendone a suon di mascelle il centro
magico, oppure s’installano nei calderoni sporchi, dove si rimpinzano di
ogni goccia residua di pozione.16
Benché i Chizpurfle siano abbastanza facili da eliminare, tramite una
serie di pozioni brevettate disponibili sul mercato, le infestazioni gravi
possono richiedere una visita della Sottosezione Animali nocivi dell’Ufficio
Regolazione e Controllo delle Creature Magiche, poiché i Chizpurfle gonfi
di sostanze magiche si dimostrano molto difficili da combattere.
CLABBERT
Classificazione M.D.M.: XX
Il Clabbert è una creatura arboricola, di aspetto simile a un incrocio tra una
scimmia e una rana. È originario dei paesi dell’America meridionale, anche
se è stato esportato in tutto il mondo. La pelle liscia e priva di pelo è di un
verde chiazzato, mani e piedi sono palmati e braccia e gambe sono lunghe
ed elastiche, il che rende possibile al Clabbert dondolarsi tra i rami con
l’agilità di un orangutan. La testa reca corna corte e la gran bocca, che pare
sempre sorridente, è piena di denti affilatissimi. Il Clabbert si nutre
soprattutto di piccole lucertole e uccelli.

Il tratto più caratteristico del Clabbert è la grossa pustola al centro della
fronte, che diventa scarlatta e lampeggia quando esso avverte un pericolo. I
maghi americani una volta tenevano i Clabbert in giardino per segnalare in
anticipo l’arrivo di Babbani, ma la Confederazione Internazionale dei
Maghi ha introdotto multe che hanno in gran parte posto fine a questa
pratica. La vista di un albero di notte pieno di pustole di Clabbert luccicanti,
seppur decorativa, attirava troppi Babbani desiderosi di chiedere perché i
loro vicini tenessero ancora le lucine di Natale accese in giugno.
CRUP
Classificazione M.D.M.: XXX
Il Crup è originario del Sudest dell’Inghilterra. Assomiglia moltissimo a un
Jack Russell terrier, tranne che per la coda biforcuta. Il Crup è quasi
certamente un cane di creazione magica, poiché è profondamente devoto ai
maghi e feroce nei confronti dei Babbani. È un gran divoratore di rifiuti e
carcasse; mangia di tutto, dagli Gnomi ai vecchi pneumatici. Licenze per i
Crup possono essere richieste all’Ufficio Regolazione e Controllo delle
Creature Magiche e ottenute dopo aver superato un semplice test per
dimostrare che il mago richiedente è in grado di controllare il Crup nelle
aree abitate da Babbani. I possessori di Crup sono tenuti per legge a
rimuovere la coda dell’animale con un Incantesimo Tagliuzzante indolore
quando essa ha da sei a otto settimane, per timore che i Babbani la notino.

15. Tale classificazione non dipende dall’aggressività, ma dal fatto che i Centauri vanno trattati con
grande rispetto. Stesso dicasi per Maridi e Unicorni.
16. In assenza di oggetti magici, è noto che i Chizpurfle attaccano oggetti elettrici dall’interno (per
una più ampia comprensione di cosa sia l’elettricità, vedi Vita domestica e abitudini sociali dei
Babbani inglesi di Wilhelm Wigworthy, Libercoli Rossi, 1987). Le invasioni di Chizpurfle
spiegano i misteriosi guasti di molti congegni elettrici babbani relativamente nuovi.

DEMIGUISE
Classificazione M.D.M.: XXXX
Il Demiguise si incontra in Estremo Oriente, anche se solo con gran
difficoltà, perché è in grado di rendersi invisibile quando minacciato e può
essere visto solo da maghi abili nel catturarlo.
Il Demiguise è una bestia erbivora pacifica, simile nell’aspetto a un
grosso scimmione, con grandi occhi neri e tristi molto spesso celati dal
pelo.Tutto il corpo è ricoperto di pelo lungo, sottile, setoso, argenteo. Alle
pelli di Demiguise viene attribuito un gran valore perché il pelo può essere
filato per fare Mantelli dell’Invisibilità.
DIRICAWL
Classificazione M.D.M.: XX
Il Diricawl è originario di Mauritius. Uccello grassoccio, dalle piume
vaporose, incapace di volare, il Diricawl è notevole per il suo modo di
sfuggire ai pericoli. Può scomparire in uno sbuffo di piume e riapparire da
un’altra parte (anche la Fenice ha questa capacità). Fatto interessante, un
tempo i Babbani erano perfettamente consapevoli dell’esistenza del
Diricawl, anche se lo conoscevano col nome di «dodo». Non sapendo che il
Diricawl può sparire a suo piacere, i Babbani sono convinti di aver dato la
caccia alla specie fino a provocarne l’estinzione. Poiché questo fatto sembra
aver aumentato la consapevolezza babbana dei pericoli di compiere una
strage indiscriminata delle creature amiche, la Confederazione
Internazionale dei Maghi non ha mai ritenuto opportuno rendere noto ai
Babbani che il Diricawl esiste ancora.
DOXY (a volte noto come Fata Mordace)
Classificazione M.D.M.: XXX
Il Doxy spesso viene scambiato per una Fata benché si tratti di una specie
piuttosto diversa. Come la Fata, possiede una minuscola forma umana,

anche se nel caso del Doxy è ricoperta di folto
pelo nero e ha un paio di braccia e di gambe in
più. Le ali sono spesse, ricurve e brillanti, molto
simili a quelle di un coleottero. I Doxy si trovano
in tutto il Nord Europa e il Nord America, visto
che prediligono i climi freddi. Depongono fino a
cinquecento uova alla volta e le seppelliscono. Le
uova si schiudono dopo due-tre settimane. I Doxy
possiedono due file di denti affilati e velenosi. In caso di morso, è
necessaria l’assunzione di un antidoto.
DRAGO (Dragon)
Classificazione M.D.M.: XXXXX
Probabilmente la più celebre delle bestie magiche, il Drago è tra le più
difficili da nascondere. La femmina in genere è più grossa e più aggressiva
del maschio, anche se nessuno dei due dovrebbe essere avvicinato se non da
maghi molto capaci e addestrati. La pelle, il sangue, il cuore, il fegato e il
corno di Drago possiedono tutti proprietà altamente magiche, ma le uova di
Drago sono catalogate come Beni Non Commerciabili di Classe A.
Esistono dieci razze di Draghi, anche se talvolta è risaputo che
s’incrociano, producendo rari ibridi. I Draghi di razza pura sono i seguenti:
DORSORUGOSO DI NORVEGIA (Norwegian Ridgeback)
Il Dorsorugoso di Norvegia assomiglia per molti aspetti allo Spinato, anche
se invece di punte sulla coda esibisce creste particolarmente sporgenti di un
nero intenso lungo la schiena. Straordinariamente aggressivo nei confronti
dei propri simili, il Dorsorugoso oggigiorno è una delle razze di Draghi più
rare. Attacca gran parte dei grossi mammiferi terrestri e, cosa insolita per un
Drago, si nutre anche di creature acquatiche. Una cronaca non confermata
sostiene che un Dorsorugoso rapì un balenottero al largo della costa
norvegese nel 1802. Le uova di Dorsorugoso sono nere e i piccoli
sviluppano la capacità di sputare fuoco prima di quelli delle altre razze (fra
il primo e il terzo mese di vita).
GRUGNOCORTO SVEDESE (Swedish Short-Snout)

Il Grugnocorto Svedese è un bel Drago blu argenteo la cui pelle è ricercata
per la produzione di guanti e scudi protettivi. La fiamma che emana dalle
narici è di un azzurro acceso e può ridurre legno e ossa in cenere in pochi
secondi. Il Grugnocorto ha meno vittime umane al suo attivo di gran parte
dei Draghi, anche se, dal momento che preferisce vivere tra monti selvaggi
e disabitati, non è certo merito suo.
FORTEVENTRE UCRAINO (Ukrainian Ironbelly)
È il Drago più grosso: può raggiungere un peso di sei tonnellate. Paffuto e
più lento nel volo del Vipero o del Cornolungo, il Forteventre è tuttavia
molto pericoloso, capace di schiacciare le abitazioni sulle quali atterra. Le
scaglie sono di un grigio metallico, gli occhi rosso vivo e gli artigli
particolarmente lunghi e pericolosi. I Forteventre sono sottoposti a continuo
monitoraggio da parte delle autorità magiche ucraine da quando uno di loro
rapì un veliero (per fortuna vuoto) dal Mar Nero nel 1799.
CORNOLUNGO ROMENO (Romanian Longhorn)
Il Cornolungo ha scaglie verde scuro e lunghe corna d’oro lucente con le
quali infilza la preda prima di arrostirla. Polverizzate, le corna sono molto
apprezzate come ingredienti per pozioni. Il territorio originario del
Cornolungo è ora diventato la più importante riserva di Draghi del mondo,
dove maghi di tutte le nazionalità studiano un gran numero di Draghi a
distanza ravvicinata. Il Cornolungo è stato oggetto di un programma di
allevamento intensivo perché il numero di esemplari era diventato molto
basso negli ultimi anni, soprattutto a causa del commercio delle sue corna,
che ora sono catalogate come Materiale Commerciabile di Classe B.
NERO DELLE EBRIDI (Hebridean Black)
L’altro Drago nativo della Gran Bretagna è più aggressivo del suo
corrispettivo gallese. Necessita di un territorio di almeno cento miglia
quadrate per esemplare. Lungo fino a nove metri, il Nero delle Ebridi ha
scaglie ruvide, occhi viola brillante e una fila di creste basse ma affilate
come rasoi lungo la schiena. La sua coda termina con una punta a forma di
freccia e possiede ali simili a quelle di un pipistrello. Il Nero delle Ebridi si
nutre soprattutto di cervi, anche se ha rapito grossi cani e perfino mucche. Il
clan magico MacFusty, che vive nelle Ebridi da secoli, si occupa
tradizionalmente della gestione dei Draghi nativi.

OPALEYE DEGLI ANTIPODI (Antipodean Opaleye)
L’Opaleye è nativo della Nuova Zelanda, anche se è noto che emigra in
Australia quando il territorio diventa ristretto nella sua terra originaria. Cosa
insolita per un Drago, abita nelle valli piuttosto che sui monti. È di taglia
media (pesa due-tre tonnellate). Forse il più bello dei Draghi, ha scaglie
iridescenti e perlacee e occhi scintillanti, multicolori, privi di pupilla, da cui
il nome. Questo Drago produce una fiamma scarlatta molto vivace, anche se
per gli standard di un Drago non è particolarmente aggressivo e uccide di
rado se non è affamato. Il suo cibo preferito sono le pecore, ma attacca
anche prede più grosse. Una serie di uccisioni di canguri alla fine degli anni
Settanta fu attribuita a un Opaleye maschio estromesso dal proprio territorio
da una femmina dominante. Le uova di Opaleye sono grigio chiaro e
possono essere scambiate per fossili dai Babbani inesperti.
PETARDO CINESE (Chinese Fireball, noto talvolta come Leodrago)
L’unico Drago orientale ha un aspetto particolarmente singolare. Dotato di
scaglie lisce e scarlatte, ha una corona di punte dorate attorno al muso dal
grugno rincagnato e occhi molto sporgenti. Quando è arrabbiato emette
dalle narici una fiamma a forma di fungo: di qui il nome. Pesa da due a
quattro tonnellate e la femmina è più grande del maschio. Le uova sono di
un cremisi vivo spruzzato d’oro e i gusci sono molto apprezzati per l’uso
nella magia cinese. Il Petardo è aggressivo ma più tollerante di gran parte
dei Draghi nei confronti della propria specie; a volte acconsente a
condividere il territorio con un massimo di altri due esemplari. Il Petardo si
nutre di quasi tutti i mammiferi, anche se predilige maiali e umani.
UNGARO SPINATO (Hungarian Horntail)
Probabilmente la più pericolosa di tutte le razze di Draghi, l’Ungaro
Spinato ha scaglie nere ed è simile a un lucertolone. Ha occhi gialli, corna
bronzee e punte di colore analogo che fuoriescono dalla lunga coda. Lo
Spinato ha una delle gittate di fuoco più vaste (fino a quindici metri). Le sue
uova sono color cemento e hanno un guscio particolarmente resistente; i
piccoli si fanno strada all’esterno usando le code, le cui punte sono ben
sviluppate alla nascita. L’Ungaro Spinato si nutre di capre, pecore e, quando
possibile, di umani.
GALLESE COMUNE VERDE (Common Welsh Green)

Il Gallese Verde si confonde bene con l’erba folta della sua patria, anche se
nidifica sui monti più alti, dove è stata costituita una riserva per la sua
conservazione.
Nonostante l’Incidente di Ilfracombe (vedi Introduzione), questa razza è
tra le meno moleste, dal momento che, come l’Opaleye, preferisce attaccare
pecore ed evitare accuratamente gli umani se non aggredito. Il Gallese
Verde ha un ruggito facilmente riconoscibile e sorprendentemente
melodioso. Il fuoco viene emesso a getti sottili. Le uova di Gallese Verde
sono di un bruno terroso, macchiate di verde.
VIPERO PERUVIANO (Peruvian Vipertooth)
È il più piccolo di tutti i Draghi conosciuti, e il più rapido in volo. Lungo
appena quattro metri e mezzo, ilVipero Peruviano ha scaglie lisce color
rame con strisce nere sulle creste. Le corna sono corte e le zanne sono
particolarmente velenose.
Il Vipero si nutre volentieri di capre e mucche, ma ha una tale passione
per gli umani che la Confederazione Internazionale dei Maghi fu costretta a
inviare i suoi sterminatori alla fine del Diciannovesimo secolo per ridurne il
numero, che era aumentato con allarmante rapidità.
DUGBOG
Classificazione M.D.M.: XXX
Il Dugbog è una creatura delle paludi che si può trovare in Europa e in
America del Nord e del Sud. Assomiglia a un pezzo di legno morto quando
è immobile, anche se un’osservazione più ravvicinata rivelerà zampe dotate
di pinne e denti molto aguzzi. Scivola e striscia nei terreni paludosi, si nutre
soprattutto di piccoli mammiferi e provoca gravi ferite alle caviglie dei
camminatori umani. Il cibo preferito del Dugbog, tuttavia, è la Mandragola.
È risaputo che gli allevatori di Mandragola a volte sollevano le foglie di una
delle loro amatissime piante per trovare al di sotto solo un groviglio
dilaniato e sanguinolento dovuto alle attenzioni di un Dugbog.

ERKLING
Classificazione M.D.M.: XXXX
L’Erkling è una creatura elfica originaria della Foresta Nera tedesca. È più
grosso di uno Gnomo (altezza media novanta centimetri), col viso a punta e
una risatina acuta che manda in estasi in particolare i bambini, che egli
tenterà di sottrarre ai loro custodi e di mangiare. Severi controlli da parte
del Ministero della Magia tedesco, tuttavia, hanno ridotto bruscamente le
uccisioni a opera di Erkling negli ultimi secoli e l’ultima aggressione di un
Erkling nota, a danno del mago di sei anni Bruno Schmidt, si concluse con
la morte dell’Erkling quando il signorino Schmidt lo colpì molto forte sulla
testa con il calderone pieghevole del padre.
ERUMPENT
Classificazione M.D.M.: XXXX
L’Erumpent è una grossa bestia grigia africana di grande potenza. Pesa fino
a una tonnellata e da lontano può essere scambiato per un rinoceronte. Ha
una pelle spessa che respinge quasi tutti gli incantesimi e le maledizioni, un
grosso corno affilato sul naso e una lunga coda simile a una fune. Gli
Erumpent mettono al mondo un solo cucciolo alla volta.
L’Erumpent non attacca se non provocato, ma se carica, le conseguenze
di solito sono catastrofiche. Il corno dell’Erumpent può perforare qualunque
materiale, dalla pelle ai metalli, e contiene un fluido mortale che provoca
l’esplosione di qualunque cosa da esso venga trafitta.
Non esistono molti Erumpent, poiché i maschi spesso si fanno esplodere
a vicenda durante la stagione degli amori. Vengono trattati con enorme
cautela dai maghi africani. Il corno, la coda e il Fluido Esplosivo
dell’Erumpent vengono tutti usati nella preparazione di pozioni, anche se
sono classificati come Materiali Commerciabili di Classe B (Pericolosi e
Soggetti a Severi Controlli).

FATA (Fairy)
Classificazione M.D.M.: XX
La Fata è una piccola bestia decorativa di scarsa intelligenza.17 Spesso usata
o fatta apparire dai maghi a scopo ornamentale, in genere la Fata abita
boschi o radure. Misura da due centimetri e mezzo a dodici centimetri e
mezzo e possiede corpo, testa e arti minuscoli di foggia umana, ma esibisce
grandi ali da insetto, che possono essere trasparenti o multicolori in base al
genere.
La Fata possiede un debole potere magico che può usare per fermare i
predatori, come l’Augurey. È di natura rissosa ma, essendo vanitosa
all’eccesso, diventa docile tutte le volte che viene chiamata a fare da
decorazione. Nonostante le sembianze semiumane, la Fata non è in grado di
parlare. Emette un acuto ronzio per comunicare con le compagne. La Fata
depone fino a cinquanta uova alla volta sulla pagina inferiore delle foglie.
Le uova si schiudono lasciando uscire coloratissime larve. All’età di seidieci giorni queste filano un bozzolo, dal quale escono un mese dopo in
forma adulta completamente formate e alate.
FENICE (Phoenix)
Classificazione M.D.M.: XXXX18
La Fenice è uno splendido uccello scarlatto delle dimensioni di un cigno; la
lunga coda, il becco e gli artigli sono dorati. Nidifica sui picchi rocciosi e si
trova in Egitto, in India e in Cina.Vive fino a un’età molto avanzata poiché
è in grado di rigenerarsi: s’incendia quando il suo corpo comincia a cedere e
risorge dalle ceneri in forma di pulcino.
La Fenice è una creatura gentile che a quanto si sa non ha mai ucciso e si
nutre solo di vegetali. Come il Diricawl, può sparire e ricomparire a piacere.
Il canto della Fenice è magico: si ritiene che accresca il coraggio dei puri di
cuore e che induca terrore nei cuori degli impuri. Le lacrime di Fenice
hanno potenti proprietà curative.

FIAMMAGRANCHIO (Fire Crab)
Classificazione M.D.M.: XXX
Nonostante il nome, il Fiammagranchio assomiglia moltissimo a una grossa
tartaruga con il carapace pesantemente incrostato di gemme. Nelle native
isole Fiji, un tratto di costa è stato trasformato in una riserva per la sua
protezione, non solo contro i Babbani, che potrebbero essere attratti dal
prezioso guscio, ma anche contro maghi senza scrupoli, che usano i
carapaci come apprezzatissimi calderoni.
Il Fiammagranchio, tuttavia, possiede un meccanismo di difesa: se
attaccato, espelle fiamme dal didietro. I Fiammagranchi vengono esportati
come animali domestici ma è necessario un permesso speciale.
FWOOPER
Classificazione M.D.M.: XXX
Il Fwooper è un uccello africano dal piumaggio molto
vivace; può essere arancio, rosa, verde acido o giallo. È
stato a lungo un fornitore di stravaganti penne per scrivere
e depone anche uova dai disegni coloratissimi. Benché
all’inizio risulti piacevole, il canto del Fwooper alla fine
condurrà l’ascoltatore alla follia19 e il Fwooper di
conseguenza viene venduto corredato di un Incantesimo
Silenziatore, che dovrà essere rinforzato una volta al mese.
I proprietari di Fwooper hanno bisogno di una licenza,
perché queste creature devono essere maneggiate in
maniera responsabile.

17. I Babbani hanno un gran debole per le Fate, che sono protagoniste di un gran numero di fiabe
scritte per i loro bambini. Queste «storie di Fate» parlano di esseri alati con una spiccata
personalità e la capacità di conversare degli umani (anche se spesso hanno inclinazioni
disgustosamente sentimentali). Le Fate immaginate dai Babbani abitano in minuscole case fatte di
petali di fiori, in funghi a ombrello cavi e cose del genere. Spesso sono ritratte nell’atto di reggere
una bacchetta. Si può dire che la Fata gode di buona stampa da parte babbana più di ogni altra
bestia magica.
18. La Fenice ha una classificazione XXXX non perché sia aggressiva, ma perché pochissimi maghi
sono riusciti ad addomesticarla.

19. Uric Testamatta una volta tentò di dimostrare che il canto del Fwooper era in realtà salutare e lo
ascoltò per tre mesi di fila senza interruzioni. Purtroppo il Consiglio dei Maghi al quale riferì della
sua scoperta rimase perplesso, dal momento che Uric si presentò all’incontro indossando solo un
parrucchino che a un esame ravvicinato si scoprì essere un tasso morto.

GHOUL
Classificazione M.D.M.: XX
Il Ghoul, per quanto brutto, non è una creatura particolarmente pericolosa.
Assomiglia a un orco viscido coi denti sporgenti e in genere abita solai o
granai appartenenti a maghi, dove mangia ragni e falene. Geme e talvolta
scaglia intorno oggetti, ma essenzialmente è un ingenuo e nel peggiore dei
casi ringhia in maniera preoccupante contro chiunque vi s’imbatta.
All’Ufficio Regolazione e Controllo delle Creature Magiche esiste una task
force antiGhoul per rimuovere i Ghoul dalle case che entrano in possesso
babbano, ma nelle famiglie magiche il Ghoul spesso diventa un argomento
di conversazione o perfino un animaletto domestico.
GLUMBUMBLE
Classificazione M.D.M.: XXX
Il Glumbumble (Nord Europa) è un insetto volante grigio dal corpo peloso
che produce una melassa che provoca melanconia e che viene usata come
antidoto all’isteria che insorge in chi inghiotte foglie di Alioto. È noto per
infestare gli alveari, con effetti disastrosi sul miele. I Glumbumble fanno il
loro favo in luoghi bui e riparati come alberi cavi e grotte. Si nutrono di
ortiche.
GNOMO (Gnome)
Classificazione M.D.M.: XX
Lo Gnomo è un comune parassita dei giardini e lo si trova in tutto il Nord
Europa e il Nord America. Può raggiungere i trenta centimetri di altezza, ha
la testa grossa, sproporzionata, e duri piedi ossuti. Lo Gnomo può essere
eliminato dal giardino facendolo roteare fino a stordirlo e poi lanciandolo
dall’altra parte del muro di cinta. In alternativa può essere usato un Jarvey,
anche se molti maghi oggi ritengono questo metodo per il controllo degli
Gnomi troppo violento.

GOLDEN SNIDGET (noto anche come Bolcino d’Oro)
Classificazione M.D.M.: XXXX20
Il Golden Snidget è una specie di uccello estremamente rara e protetta.
Completamente rotondo, con il becco lunghissimo e sottile e occhi
scintillanti, rossi, simili a gemme, il Golden Snidget è un volatore
estremamente veloce che può cambiare direzione con prodigiosa rapidità e
abilità, grazie alle giunture rotanti delle ali.
Le piume e gli occhi del Golden Snidget hanno un valore così alto che
un tempo ha rischiato di essere cacciato dai maghi fino all’estinzione. Il
pericolo venne avvertito in tempo e la specie fu dichiarata protetta. La
novità più sostanziale fu la sostituzione del Golden Snidget con il Boccino
nel gioco del Quidditch.21 Riserve di Golden Snidget esistono in tutto il
mondo.
GRAPHORN
Classificazione M.D.M.: XXXX
Il Graphorn vive nelle regioni montuose europee. Grosso, di un viola
grigiastro, con la gobba, ha due corna molto lunghe e affilate, cammina su
grosse zampe dotate di quattro dita ed è di natura estremamente
aggressiva.Talvolta si possono vedere i Troll di montagna a cavalcioni di un
Graphorn, anche se questi ultimi non sembrano accettare di buon grado i
tentativi di domarli ed è più comune vedere un Troll coperto di cicatrici

provocate da un Graphorn. Il corno di Graphorn polverizzato viene usato in
molte pozioni, anche se è immensamente costoso a causa della difficoltà di
procurarlo. La pelle di Graphorn è più dura di quella di Drago e respinge
quasi tutti gli incantesimi.
GRIFONE (Griffin)
Classificazione M.D.M.: XXXX
Il Grifone è originario della Grecia. Ha le zampe anteriori e la testa di
un’aquila gigante, il corpo e le zampe posteriori di un leone. Come la
Sfinge, viene spesso utilizzato dai maghi per custodire tesori. Anche se i
Grifoni sono feroci, alcuni abili maghi sono riusciti a familiarizzare con uno
di loro. I Grifoni si nutrono di carne cruda.

20. Il Golden Snidget è classificato come XXXX non perché sia pericoloso ma perché severe
punizioni sono inflitte a chi lo catturi o gli faccia del male.
21. A chiunque sia interessato al ruolo giocato dal Golden Snidget nello sviluppo del gioco del
Quidditch si consiglia di consultare Il Quidditch attraverso i secoli di Kennilworthy Whisp
(WhizzHard Books, 1952).

HODAG
Classificazione M.D.M.: XXX
Lo Hodag ha le dimensioni di un grosso cane, con corna, occhi rossi e
ardenti e lunghe zanne. La magia dell’Hodag risiede in gran parte nelle
corna, che ridotte in polvere rendono immuni agli effetti dell’alcol e danno
la capacità di resistere per sette giorni e sette notti senza dormire. Come
l’Alastridente, l’Hodag è una creatura nordamericana le cui stravaganze
hanno suscitato la curiosità e l’interesse dei Babbani. Si nutre
principalmente di Mooncalf e di conseguenza è molto attratto dalle fattorie
dei Babbani di notte. Il Dipartimento del MACUSA per la Malinformazione
dei No-Mag ha profuso grande impegno per convincere i Babbani che gli
avvistamenti dello Hodag sono delle bufale. Ora è confinato, in modo
pressoché sicuro, in un’area protetta intorno al Wisconsin.
HORKLUMP
Classificazione M.D.M.: X
L’Horklump viene dalla Scandinavia ma ora è diffuso in tutto il Nord
Europa. Ha l’aspetto di un fungo roseo e carnoso coperto di rade, ispide
setole nere. Si riproduce in maniera prodigiosa e ricopre un giardino di
misura media in pochi giorni. Affonda nel suolo tentacoli fibrosi piuttosto
che radici cercando il suo cibo preferito, i vermi terricoli. L’Horklump è un
cibo prelibato per gli Gnomi ma non ha altri usi noti.

IMP
Classificazione M.D.M.: XX
L’Imp si trova solo in Gran Bretagna e in Irlanda. A volte viene confuso
con il Pixie. Sono di altezza simile (tra i quindici e i venti centimetri), anche
se l’Imp non sa volare e il Pixie sì, e non possiede i colori vivaci del Pixie
(di solito è marrone scuro o nero). Tuttavia possiede un simile grossolano
senso dell’umorismo.
Il suo terreno preferito è umido e paludoso, e spesso lo si trova vicino
alle rive dei fiumi, nei quali si diverte a spingere e far cadere gli incauti. Gli
Imp si nutrono di piccoli insetti e hanno abitudini riproduttive simili a
quelle delle Fate, anche se non filano il bozzolo; alla schiusa i piccoli sono
perfettamente formati e misurano circa due centimetri e mezzo.
IPPOCAMPO (Hippocampus)
Classificazione M.D.M.: XXX
Originario della Grecia, l’Ippocampo ha la testa e le zampe anteriori di un
cavallo e la coda e la parte posteriore di un pesce gigante. Benché in genere
si trovi nel Mediterraneo, un magnifico esemplare di Roano Azzurro venne
catturato dai Maridi al largo della costa scozzese nel 1949 e in seguito da
loro addomesticato. L’Ippocampo depone grosse uova semitrasparenti
attraverso le quali si può vedere il Pulegiridrino.
IPPOGRIFO (Hippogriff)
Classificazione M.D.M.: XXX
L’Ippogrifo è nativo dell’Europa, anche se oggi lo si trova in tutto il mondo.
Ha la testa di un’aquila gigante e il corpo di un cavallo. Può essere
addomesticato, anche se la pratica dovrebbe essere lasciata agli esperti.
Avvicinandosi a un Ippogrifo bisognerebbe sempre mantenere il contatto
visivo. Inchinarsi è segno di buone intenzioni. Se l’Ippogrifo ricambia il
saluto, ci si può avvicinare senza timori. L’Ippogrifo è ghiotto di insetti ma

si nutre anche di uccelli e piccoli mammiferi. All’epoca della riproduzione
costruisce il nido sul suolo e vi depone un solo grosso uovo fragile, che si
schiude di lì a ventiquattr’ore. Il pulcino è in grado di spiccare il volo entro
una settimana, anche se ci vorranno mesi prima che possa accompagnare i
genitori nei viaggi più impegnativi.

JARVEY
Classificazione M.D.M.: XXX
Il Jarvey si trova in Gran Bretagna, Irlanda e Nord America. Assomiglia per
molti versi a un furetto molto cresciuto, tranne per il fatto che sa parlare.
Un’autentica conversazione tuttavia travalica le capacità del Jarvey, che
tende a limitarsi a frasi brevi (e spesso volgari) in un flusso quasi
ininterrotto. Il Jarvey vive soprattutto sottoterra, dove dà la caccia agli
Gnomi, ma si nutre anche di talpe, ratti e topi campagnoli.
JOBBERKNOLL
Classificazione M.D.M.: XX
Il Jobberknoll (Nord Europa e America) è un uccellino azzurro a macchie
che si nutre di piccoli insetti. Non emette alcun suono fino al momento
della morte, quando si esibisce in un lungo urlo fatto di tutti i suoni che ha
sentito nella sua vita, rigurgitati alla rovescia. Le piume del Jobberknoll
vengono usate nei Sieri della Verità e nelle Pozioni Mnemoniche.

KAPPA
Classificazione M.D.M.: XXXX
Il Kappa è un demone acquatico giapponese che abita bassi stagni e fiumi.
Assomiglia a una scimmia con squame di pesce al posto del pelo; ha un
buco in cima alla testa, nel quale trasporta l’acqua.
Il Kappa si nutre di sangue umano ma può essere convinto a non far del
male a una persona gettandogli un cetriolo con inciso il nome della persona
in questione.
Nell’affrontarlo, un mago dovrebbe persuadere con l’inganno il Kappa a
inchinarsi: in questo caso, l’acqua nel buco della testa scorrerà via,
privandolo di tutta la sua forza.
KELPIE
Classificazione M.D.M.: XXXX
Questo demone acquatico inglese e irlandese può assumere varie forme,
anche se la più frequente è quella di un cavallo con la criniera fatta di
giunchi di palude. Dopo aver attirato l’incauto sul proprio dorso,
sprofonderà in fondo al fiume o al lago che infesta e divorerà il cavaliere,
lasciando risalire le viscere in superficie. Il modo corretto di dominare un
Kelpie è imbrigliarlo con un Incantesimo Imposium, che lo rende docile e
innocuo. Il Kelpie più grande del mondo si trova nel Loch Ness, in Scozia.
La sua forma preferita è quella di un serpente marino. Gli osservatori della
Confederazione Internazionale dei Maghi hanno compreso che non avevano
a che fare con un vero serpente quando l’hanno visto trasformarsi in una
lontra all’arrivo di una squadra di investigatori babbani e poi mutarsi di
nuovo in serpente quando la costa è tornata sgombra.

KNARL
Classificazione M.D.M.: XXX
Il Knarl (Nord Europa e America) in genere viene scambiato per un riccio
dai Babbani. Le due specie sono in effetti impossibili da distinguere tranne
che per un’importante differenza di comportamento: se viene lasciato del
cibo per un riccio in un giardino, esso accetterà e apprezzerà il dono; se
viene offerto del cibo a un Knarl, invece, esso ne dedurrà che il padrone di
casa sta cercando di attirarlo in una trappola e devasterà le piante del
giardino del padrone di casa o le sue decorazioni. Molti bambini babbani
sono stati accusati di vandalismo quando il vero responsabile era un Knarl
offeso.
KNEAZLE
Classificazione M.D.M.: XXX
Il Kneazle è originario della Gran Bretagna, anche se attualmente è diffuso
in tutto il mondo. Piccola creatura simile a un gatto con il pelo chiazzato,
screziato o maculato, orecchie molto grandi e la coda di leone, il Kneazle è
intelligente, indipendente e talvolta aggressivo, anche se quando si
affeziona a un mago o a una strega diventa un eccellente animale
domestico. Il Kneazle ha l’inquietante abilità di riconoscere i tipi molesti o
sospetti e si può contare sul fatto che guidi il suo padrone a casa se i due si
smarriscono. I Kneazle hanno fino a otto cuccioli per ogni figliata e
possono incrociarsi coi gatti. Per possederli è necessaria una licenza poiché
(come i Crup e i Fwooper) i Kneazle sono abbastanza normali nell’aspetto
da attirare l’interesse babbano.

LEPRICANO (Leprechaun, noto talvolta come Clauricorno)
Classificazione M.D.M.: XXX
Più intelligente della Fata e meno malvagio dell’Imp, del Pixie o del Doxy,
il Lepricano è tuttavia dispettoso. Si trova solo in Irlanda, raggiunge
un’altezza di quindici centimetri ed è di colore verde. Si fabbrica rozzi abiti
usando le foglie. Unico del «piccolo popolo», il Lepricano parla, anche se
non ha mai richiesto la riclassificazione come «essere». Il Lepricano non
depone uova ma partorisce cuccioli e vive soprattutto nelle zone forestali o
boschive, anche se gli piace attirare l’attenzione babbana e di conseguenza
è presente quasi con la stessa frequenza delle Fate nella letteratura babbana
per bambini. I Lepricani producono una sostanza molto simile all’oro che
scompare dopo poche ore, con loro gran divertimento. Si nutrono di foglie
e, nonostante la loro reputazione di burloni, non è mai giunta voce che
abbiano provocato danni durevoli a un umano.
LETHIFOLD (noto anche come Velo Vivente)
Classificazione M.D.M.: XXXXX
Il Lethifold è per fortuna una creatura rara diffusa unicamente nelle zone a
clima tropicale. Assomiglia a un mantello nero dello spessore di oltre un
centimetro (più spesso se di recente ha ucciso e digerito una vittima) che
scivola sul suolo di notte. Il resoconto più antico che abbiamo su un
Lethifold fu stilato dal mago Flavius Belby, che ebbe la fortuna di
sopravvivere all’aggressione di un Lethifold nel 1782 mentre trascorreva le
vacanze in Papua Nuova Guinea.
Verso l’una del mattino, mentre finalmente cominciavo a sentirmi
insonnolito, udii un lieve fruscio molto vicino. Credendo che fossero
soltanto le fronde dell’albero all’esterno, mi girai nel letto, con la
schiena rivolta alla finestra, e scorsi quella che sembrava una nera
ombra informe scivolare sotto la porta della mia camera.
Giacqui immobile, cercando di capire nel dormiveglia che cosa
potesse proiettare una tale ombra in una stanza illuminata solo dalla

luna. Senza dubbio la mia immobilità indusse il Lethifold a credere
che la sua potenziale vittima fosse addormentata.
Con mio orrore, l’ombra prese a strisciare su per il letto, e io ne
avvertii il lieve peso addosso. Assomigliava a una cappa nera
increspata, e i suoi lembi si agitarono appena mentre scivolava sul
letto verso di me. Paralizzato dal terrore, ne avvertii il tocco umido
sul mento prima di scattare a sedere.
La cosa tentò di soffocarmi, scivolando inesorabile sul mio viso,
sulla bocca e le narici, ma lottai, sentendomi avvolgere dal suo gelo.
Incapace di gridare aiuto, cercai di afferrare la bacchetta.
Ormai stordito mentre la cosa si sigillava sul mio volto, incapace
di respirare, mi concentrai con tutte le mie forze sullo Stupeficium e
poi – poiché s’era rivelato inefficace nel soggiogare la creatura, pur
aprendo un foro nella porta della mia camera da letto –
sull’Impedimenta, che pure non mi giovò affatto. Sempre lottando
follemente, rotolai su un fianco e caddi pesantemente a terra, ormai
del tutto avvolto nel Lethifold.
Sapevo di essere sul punto di perdere conoscenza. Disperato,
raccolsi la mia ultima riserva di energia. Puntai la bacchetta lontano
da me, nelle pieghe mortifere della creatura, e richiamando il ricordo
del giorno in cui ero stato eletto Presidente del Club locale di
Gobbiglie, eseguii l’Incanto Patronus.
Quasi all’istante sentii aria fresca solleticarmi il volto. Guardai e
vidi quell’ombra mortale scagliata nell’aria dalle corna del mio
Patronus. Volò attraverso la stanza e scivolò via rapida per sparire
alla vista.
Come Belby rivela in modo così drammatico, il Patronus è l’unico
incantesimo in grado di respingere il Lethifold.Tuttavia, dal momento che
in genere esso aggredisce chi dorme, le sue vittime hanno di rado la
possibilità di usare qualsivoglia magia contro di esso. Una volta che la sua
preda è stata soffocata con successo, il Lethifold la digerisce lì stante, nel
suo letto. Poi abbandona la casa appena più spesso e grasso di prima, senza
lasciare alcuna traccia di sé o della vittima.22
LOBALUG

Classificazione M.D.M.: XXX
Il Lobalug si trova in fondo al Mare del Nord. È una creatura elementare,
lunga venticinque centimetri, formata da un tubo gommoso e da una sacca
di veleno. Se minacciato, il Lobalug contrae la sacca e colpisce l’aggressore
col veleno. I Maridi usano il Lobalug come un’arma e si sa di maghi che
hanno estratto il suo veleno per usarlo in pozioni, anche se questa pratica è
severamente controllata.
LUPO MANNARO (Werewolf)
Classificazione M.D.M.: XXXXX23
Il Lupo Mannaro è diffuso in tutto il mondo, anche se si ritiene che sia
originario del Nord Europa. Gli umani si trasformano in Lupi Mannari solo
se morsi da uno di loro. Non esiste cura nota, anche se recenti sviluppi nella
preparazione delle pozioni hanno notevolmente alleviato i sintomi peggiori.
Una volta al mese, con la luna piena, il mago o Babbano altrimenti sano e
normale afflitto da questa malattia si trasforma in una bestia assassina. Il
Lupo Mannaro è quasi l’unica tra le creature fantastiche a preferire la caccia
agli umani piuttosto che a qualunque altro genere di preda.

22. Il numero di vittime di Lethifold è quasi impossibile da calcolare dal momento che esso non
lascia indizi della sua presenza alle sue spalle. Più facile da calcolare è il numero di maghi che, a
scopi personali e privi di scrupoli, hanno finto di essere stati uccisi da Lethifold. L’esempio più
recente di una tale doppiezza si verificò nel 1973, quando il mago Janus Thickey scomparve,
lasciando solo sul comodino un biglietto scritto di fretta che recitava: «Oh no un Lethifold mi ha
preso soffoco». Convinti dal letto vuoto e intatto che tale creatura avesse davvero ucciso Janus, la
moglie e i figli si chiusero in un lutto stretto, che fu brutalmente interrotto quando si scoprì che
Janus viveva a cinque miglia di distanza con l’ostessa del Drago Verde.
23. Questa classificazione si riferisce, naturalmente, al Lupo Mannaro in stato di trasformazione.
Quando non c’è la luna piena, il Lupo Mannaro è innocuo come qualunque altro umano. Per uno
straziante resoconto della battaglia di un mago contro la licantropia, vedi il classico Muso Peloso,
Cuore Umano di autore anonimo (WhizzHard Books, 1975).

MALACLAW MACULATO (Mackled Malaclaw)
Classificazione M.D.M.: XXX
Il Malaclaw è una creatura di terra che si trova soprattutto sulle coste
rocciose di tutta Europa. Nonostante la sua vaga somiglianza con l’aragosta,
non deve essere assolutamente mangiato, poiché la sua carne non è adatta al
consumo umano e produce febbre alta e una sgradevole eruzione cutanea
verdastra.
Il Malaclaw può raggiungere una lunghezza di trenta centimetri ed è
grigio chiaro a macchie verde scuro. Si nutre di piccoli crostacei e cerca di
attaccare prede più grosse. Il morso del Malaclaw ha l’insolito effetto
collaterale di rendere la vittima molto sfortunata fino a una settimana dopo
l’incidente. Se venite morsi da un Malaclaw, tutte le puntate, le scommesse
e le speculazioni devono essere cancellate, perché è certo che avranno esito
fallimentare.
MANTICORA (Manticore)
Classificazione M.D.M.: XXXXX
La Manticora è una pericolosissima bestia greca con la testa d’uomo, il
corpo di leone e la coda di scorpione. Si ritiene che essa, pericolosa quanto
la Chimera, e altrettanto rara, canticchi dolcemente mentre divora la preda.
La sua pelle respinge quasi tutti gli incantesimi noti e la sua puntura
provoca la morte istantanea.
MARIDI (Merpeople, noti anche come Tritoni, Sirene, Selkie, Merrow)
Classificazione M.D.M.: XXXX24
I Maridi esistono in tutto il mondo, anche se variano nell’aspetto quasi
quanto gli umani. I loro usi e abitudini restano misteriosi come quelli del
Centauro, anche se i maghi che hanno padroneggiato il linguaggio maridese
parlano di comunità altamente organizzate che variano nelle dimensioni in
base all’ambiente, e alcune hanno abitazioni costruite in modo elaborato.

Come i Centauri, i Maridi hanno declinato lo status di «esseri» a favore
della classificazione come «animali» (vedi Introduzione).
Le più antiche creature marittime note erano conosciute come Sirene
(Grecia) ed è nelle acque più calde che troviamo le belle dame del mare
così spesso ritratte nella letteratura e nella pittura babbana. Le Selkie
scozzesi e le Merrow irlandesi sono meno belle, ma condividono l’amore
per la musica che accomuna tutti i Maridi.
MOKE
Classificazione M.D.M.: XXX
Il Moke è una lucertola verde argenteo che raggiunge fino a venticinque
centimetri di lunghezza e si trova in tutta la Gran Bretagna e l’Irlanda. Ha
l’abilità di restringersi a suo piacere e di conseguenza non è mai stata notata
dai Babbani.
La pelle di Moke, o Mokessino, è molto stimata tra i maghi per la
fabbricazione di borsellini e portafogli, perché il materiale squamoso si
contrae all’avvicinarsi di un estraneo, proprio come l’animale vivo; i
borsellini di Mokessino sono quindi molto difficili da individuare per i
ladri.
MOONCALF
Classificazione M.D.M.: XX
Il Mooncalf è una creatura profondamente schiva che esce dalla sua tana
solo quando c’è la luna piena. Il suo corpo è liscio, grigio chiaro, ha occhi
rotondi sporgenti in cima alla testa e quattro zampe lunghe e ossute con
enormi piedi piatti. I Mooncalf eseguono complicate danze sulle zampe
posteriori in aree isolate sotto la luna piena. Si ritiene che si tratti di un
preliminare dell’accoppiamento (e queste danze spesso lasciano intricati
disegni geometrici nei campi di grano, con enorme sconcerto dei Babbani).
Osservare i Mooncalf che danzano alla luce della luna è un’esperienza
affascinante e spesso vantaggiosa, perché se i loro escrementi d’argento
vengono raccolti prima del sorgere del sole e cosparsi su erbe e aiuole

magiche, le piante cresceranno molto in fretta e diventeranno estremamente
robuste. I Mooncalf sono diffusi in tutto il mondo.

24. Vedi nota a piè di pagina sulla Classificazione dei Centauri.

NASCONDOMBRA
Classificazione M.D.M.: XXXX
Il Nascondombra è una specie creata accidentalmente e importata nel Nord
America da un truffatore del vecchio mondo, Phineas Fletcher. Fletcher, che
trafficava in manufatti e creature proibiti, voleva importare un Demiguise di
contrabbando nel Nuovo Mondo, con il proposito di fabbricare mantelli
dell’invisibilità. Il Demiguise fuggì a bordo della nave e si accoppiò con un
Ghoul clandestino. Quando la nave di Phineas attraccò, la creatura che
avevano generato fuggì nelle foreste del Massachusetts e infesta tutt’ora
quelle regioni. Il Nascondombra è un animale notturno e ha il potere
dell’invisibilità. Chi l’ha visto lo descrive come un essere alto e dal pelo
argenteo, una specie di orso magro. Le sue prede preferite sono gli umani e,
secondo le ipotesi dei Magizoologi, questo è il risultato della crudeltà con la
quale Phineas era noto trattare le creature sventurate in suo potere.
NOGTAIL
Classificazione M.D.M.: XXX
I Nogtail sono demoni diffusi nelle aree rurali di tutta l’Europa, la Russia e
l’America. Assomigliano a maialini striminziti con lunghe zampe, coda
grossa e ispida e occhietti neri. Il Nogtail s’introduce in un porcile e si fa
allattare da una scrofa normale assieme ai suoi piccoli. Più tempo passa
prima che sia scoperto e più cresce, più durevole sarà la maledizione gettata
sulla fattoria nella quale si è infiltrato. Il Nogtail è straordinariamente
veloce e difficile da catturare, ma se viene cacciato oltre i confini di una
fattoria da un cane di un bianco immacolato non farà mai ritorno. L’Ufficio
Regolazione e Controllo delle Creature Magiche (Sottosezione Animali
nocivi) alleva una decina di segugi albini a questo scopo.
NUNDU
Classificazione M.D.M.: XXXXX

Questa bestia dell’Africa orientale è forse la più pericolosa del mondo. È un
leopardo gigantesco che si muove in silenzio nonostante la taglia; il suo
fiato provoca una malattia tanto violenta da sterminare interi villaggi. Solo
un centinaio di maghi molto abili che hanno unito le loro forze per
l’occasione sono riusciti a soggiogarlo.

OCCAMY
Classificazione M.D.M.: XXXX
L’Occamy è diffuso in Estremo Oriente e in India. Creatura bipede piumata
con il corpo di serpente, l’Occamy può raggiungere i quattro metri e mezzo
di lunghezza. Si nutre soprattutto di topi e uccelli, ma a volte anche di
scimmie. L’Occamy è aggressivo nei confronti di tutti coloro che gli si
avvicinano, soprattutto in difesa delle sue uova, dal guscio fatto dell’argento
più puro e liscio.

PIXIE
Classificazione M.D.M.: XXX
Il Pixie si trova perlopiù nella regione inglese della Cornovaglia. Blu
elettrico, alto fino a venti centimetri e molto dispettoso, prova piacere nel
praticare trucchi e scherzetti di ogni genere. Benché privo di ali, può volare
e ha sollevato umani incauti per le orecchie per depositarli in cima ad alti
alberi ed edifici. I Pixie emettono un acuto chiacchiericcio comprensibile
solo ad altri Pixie e sono mammiferi.
PLIMPI (Plimpy)
Classificazione M.D.M.: XXX
Il Plimpi è un pesce sferico a chiazze che si distingue per le due lunghe
zampe e i piedi palmati. Abita nei laghi profondi dove fruga il fondo in
cerca di cibo, soprattutto chiocciole d’acqua. Il Plimpi non è
particolarmente pericoloso, anche se mordicchia i piedi e gli indumenti dei
nuotatori.Viene considerato un flagello dai Maridi, che lo bloccano
legandogli le zampe gommose in un nodo; allora il Plimpi si allontana
galleggiando alla deriva, incapace di governare la rotta, e non può fare
ritorno finché non si è slegato, cosa che può richiedere ore.

POGREBIN

Classificazione M.D.M.: XXX
Il Pogrebin è un demone russo che raggiunge a stento una trentina di
centimetri, col corpo peloso e la testa liscia, grigia, molto grossa.
Accovacciato, assomiglia a un lucido sasso rotondo. I Pogrebin sono attratti
dagli umani e si divertono a pedinarli, restando nella loro ombra e
chinandosi in fretta se il proprietario dell’ombra si volta. Se si consente a un
Pogrebin di pedinare un umano per molte ore, un senso di grande inutilità
sopraffà la sua preda, che alla fine sprofonda in uno stato di letargia e
disperazione. Quando la vittima smette di camminare e cade in ginocchio
piangendo per l’inutilità di tutto quanto la circonda, il Pogrebin la assale e
tenta di divorarla. Tuttavia è facile respingerlo con semplici fatture o con lo
Stupeficium. Anche i calci si sono rivelati efficaci.
PORLOCK
Classificazione M.D.M.: XX
Il Porlock è un guardiano di cavalli che si può trovare nella regione inglese
del Dorset e in Irlanda del Sud. Coperto di un’ispida pelliccia, ha una gran
quantità di peli ruvidi sulla testa e un naso straordinariamente grosso.
Cammina su due piedi con due dita ciascuno. Le braccia sono corte e
terminano in quattro dita tozze. I Porlock adulti sono alti circa sessanta
centimetri e si nutrono d’erba. Il Porlock è schivo e lo scopo della sua vita è
sorvegliare cavalli. Lo si può trovare appallottolato nella paglia delle stalle
oppure al riparo del branco che protegge. I Porlock non si fidano degli
umani e al loro arrivo si nascondono sempre.
PUFFSKEIN
Classificazione M.D.M.: XX
Il Puffskein è diffuso in tutto il mondo. Di forma sferica e ricoperto di una
morbida pelliccia color crema, è una creatura docile che non ha niente in
contrario a essere coccolata o scagliata lontano. Facile da accudire, emette
un prolungato ronzio quando è soddisfatto. Di tanto in tanto una
lunghissima, sottile lingua rosea affiora dalle profondità del Puffskein e
serpeggia per la casa in cerca di cibo. Il Puffskein è uno spazzino che

mangia qualunque cosa, dagli avanzi ai ragni, ma predilige ficcare la lingua
su per il naso dei maghi addormentati e mangiare le loro caccole. Questa
inclinazione ha fatto sì che i bambini maghi lo adorino da molte generazioni
ed esso rimane un animale domestico magico molto popolare.
PURVINCOLO (Murtlap)
Classificazione M.D.M.: XXX
Il Purvincolo è una creatura simile a un topo che si trova nelle zone costiere
della Gran Bretagna. Sulla schiena ha un’appendice simile a un anemone di
mare. Se messe in salamoia e mangiate, le appendici accrescono la
resistenza a incantesimi e maledizioni, anche se un eccesso può provocare
la crescita di spiacevoli ciuffi di peli viola dalle orecchie. I Purvincoli si
nutrono di crostacei e dei piedi di chiunque sia così sciocco da calpestarli.

QUINTAPED
(noto anche come Peloso MacBoon)
Classificazione M.D.M.: XXXXX
Il Quintaped è una bestia carnivora
molto pericolosa con un gusto
particolare per gli umani. Il suo corpo
schiacciato è coperto di un folto pelo
di un marrone rossiccio, come le
cinque zampe, ciascuna delle quali
termina in un piede equino. Il
Quintaped si trova solo sull’Isola di
Drear, al largo della punta più
settentrionale della Scozia. Drear è
stata resa Indisegnabile per questa
ragione.
La leggenda vuole che l’Isola di Drear un tempo fosse abitata da due
famiglie magiche, i McClivert e i MacBoon. Un duello magico tra ubriachi
che vide sfidarsi Dugald, capoclan dei McClivert, e Quintius, capoclan dei
MacBoon, pare abbia condotto alla morte di Dugald. Come rappresaglia,
così racconta la storia, una banda di McClivert una notte circondò le
abitazioni dei MacBoon e Trasfigurò ogni singolo MacBoon in una
mostruosa creatura a cinque zampe. I McClivert capirono troppo tardi che i
MacBoon Trasfigurati erano infinitamente più pericolosi in quello stato (i
MacBoon avevano la fama di essere profondamente incapaci quanto a
magia). Per di più, i MacBoon resistettero a ogni tentativo di mutarli di
nuovo in forma umana. I mostri uccisero i McClivert dal primo all’ultimo,
finché non rimase un umano sull’isola. Fu solo allora che i mostri MacBoon
capirono che in assenza di qualcuno in grado di brandire una bacchetta
magica, sarebbero stati condannati a restare com’erano per sempre. Non si
saprà mai se questa storia sia vera o no. Certo non esistono McClivert o
Mac- Boon sopravvissuti per dirci che cosa accadde ai loro antenati. I
Quintaped non sanno parlare e hanno strenuamente resistito a ogni tentativo
dell’Ufficio Regolazione e Controllo delle Creature Magiche di catturare un
esemplare e cercare di Detrasfigurarlo, quindi dobbiamo supporre che se

essi sono davvero, come suggerisce il loro soprannome, dei Pelosi
MacBoon, sono piuttosto soddisfatti di trascorrere la loro vita in forma di
bestie.

RAMORA
Classificazione M.D.M.: XX
La Ramora è un pesce argenteo diffuso nell’Oceano Indiano. Dotata di
magia potente, la Ramora può ancorare le navi ed è custode dei naviganti.
Gode di alta considerazione da parte della Confederazione Internazionale
dei Maghi, che ha emanato molte leggi per proteggerla dai maghi
bracconieri.
RE’EM
Classificazione M.D.M.: XXXX
Il Re’em, un bue gigante estremamente raro col mantello dorato, è diffuso
nelle regioni selvagge sia del Nord America che dell’Estremo Oriente. Il
sangue di Re’em dà a chi lo beve un’immensa forza, anche se la difficoltà
nel procurarselo implica che le scorte siano misere e di rado in vendita sul
mercato legale.
RUNESPOOR
Classificazione M.D.M.: XXXX
Il Runespoor è originario del piccolo paese africano del Burkina Faso. È un
serpente a tre teste che in genere raggiunge una lunghezza variabile da un
metro e ottanta centimetri a due metri e dieci centimetri. Di un arancio
livido a strisce nere, il Runespoor è facilissimo da individuare, quindi il
Ministero della Magia del Burkina Faso ha reso alcune foreste Indisegnabili
a uso esclusivo del Runespoor.
Il Runespoor, anche se in sé non è una bestia particolarmente malvagia,
un tempo era uno degli animali domestici preferiti dai maghi Oscuri, senza
dubbio a causa del suo aspetto impressionante e spaventoso. È agli scritti
dei Rettilofoni che hanno allevato questi rettili e conversato con loro che
dobbiamo la nostra comprensione delle loro bizzarre abitudini.

Dalle loro testimonianze trapela che ciascuna delle teste del Runespoor
ha uno scopo diverso. La testa di sinistra (vista di fronte) è quella che
decide. Stabilisce dove il Runespoor deve andare e che cosa deve fare. La
testa al centro è la sognatrice (i Runespoor possono rimanere immobili per
giorni di fila, persi in gloriose visioni e fantasie). La testa a destra è quella
critica e giudica gli sforzi delle altre due teste con un continuo sibilo
irritabile. Le zanne della testa di destra sono estremamente velenose. Il
Runespoor di rado arriva a tarda età, perché le teste tendono ad aggredirsi
reciprocamente. È comune vedere un Runespoor con la testa di destra
mancante, perché le altre due teste si sono alleate per staccarla a morsi.
Il Runespoor emette le uova dalle bocche, ed è l’unica bestia magica a
comportarsi così. Le uova sono di immenso valore nella produzione di
pozioni per stimolare l’agilità mentale. Per parecchi secoli il mercato nero
di uova e dei serpenti stessi ha prosperato.

SALAMANDRA (Salamander)
Classificazione M.D.M.: XXX
La Salamandra è una lucertolina che abita nel fuoco e si nutre di fiamme. Di
un bianco splendente, appare azzurra o rossa, secondo la temperatura del
fuoco nel quale fa la sua comparsa.
Le Salamandre possono sopravvivere fino a sei ore lontano da un fuoco
se vengono regolamente nutrite di pepe. Vivono solo finché brucia il fuoco
dal quale sono sbucate. Il sangue di Salamandra ha potenti proprietà
curative e ricostituenti.
SERPECORNO
Classificazione M.D.M.: XXXXX
A livello mondiale esistono molte specie di Serpecorno: alcuni esemplari di
grandi dimensioni sono stati catturati in Estremo Oriente, mentre gli antichi
Bestiari suggeriscono che siano originari dell’Europa occidentale, dove
sono stati cacciati fino all’estinzione dai maghi in cerca di ingredienti per le
loro pozioni. Il gruppo più numeroso e diversificato di Serpecorno ancora in
vita si trova in Nord America: l’esemplare più celebre e prezioso ha una
gemma sulla fronte, che si dice doni il potere dell’invisibilità e del volo. C’è
una leggenda che riguarda la fondatrice della Scuola di Magia e Stregoneria
di Ilvermorny, Isotta Sayre, e un Serpecorno. Si dice che lei fosse in grado
di comprendere il serpente, che le offrì delle schegge del suo corno come
nucleo della prima bacchetta magica fabbricata in America. Il Serpecorno
dà il nome a una delle case di Ilvermorny.
SERPENTE MARINO (Sea Serpent)
Classificazione M.D.M.: XXX
I Serpenti Marini si trovano nell’Atlantico, nel Pacifico e nel Mediterraneo.
Benché di aspetto inquietante, che si sappia non hanno mai ucciso alcun
umano, nonostante gli isterici resoconti babbani sul loro comportamento

feroce. Raggiungono fino a trenta metri di lunghezza e hanno la testa di
cavallo e un lungo corpo serpentino che eleva le sue curve fuori dal mare.
SFINGE (Sphinx)
Classificazione M.D.M.: XXXX
La Sfinge egiziana ha testa umana su corpo di leone. Per più di cent’anni è
stata usata da maghi e streghe per fare la guardia a oggetti di valore e rifugi
segreti. Molto intelligente, la Sfinge si diverte a ordire enigmi e indovinelli.
Di solito è pericolosa solo quando ciò che sorveglia è minacciato.
SHRAKE
Classificazione M.D.M.: XXX
È un pesce interamente coperto di spine che si trova nell’Oceano Atlantico.
Si ritiene che il primo branco di Shrake sia stato creato per vendetta contro
dei pescatori babbani che avevano insultato una squadra di maghi marinai
agli inizi del 1800. Da quel giorno, tutti i Babbani che hanno pescato in
quel particolare tratto di mare recuperando le reti le hanno trovate strappate
e vuote a causa degli Shrake che nuotano lì sotto.
SNASO (Niffler)
Classificazione M.D.M.: XXX
Lo Snaso è una bestia inglese. Soffice, nera e dotata di un lungo muso,
questa creatura sotterranea ha una predilezione per tutte le cose luccicanti.
Gli Snasi vengono spesso allevati dai Goblin per scavare nel profondo della
terra in cerca di tesori. Benché lo Snaso sia gentile e anche affettuoso, può r
ivelarsi devastante nei confronti delle proprietà di un mago e non dovrebbe
mai essere tenuto in casa. Gli Snasi vivono in tane fino a sei metri di
profondità e danno alla luce da sei a otto piccoli per cucciolata.

STREELER
Classificazione M.D.M.: XXX
Lo Streeler è una lumaca gigante che cambia colore ogni ora e lascia dietro
di sé una scia così velenosa che fa avvizzire e brucia tutta la vegetazione
dove passa. Lo Streeler è originario di parecchi paesi africani, anche se è
stata allevato con successo da maghi in Europa, Asia e nelle
Americhe.Viene tenuto come animale domestico da chi apprezza i suoi
caleidoscopici mutamenti di colore, e il suo veleno è una delle poche
sostanze note in grado di eliminare gli Horklump.

TEBO
Classificazione M.D.M.: XXXX
Il Tebo è un facocero color cenere che vive in Congo e in Zaire. Ha il potere
di rendersi invisibile, il che rende difficile evitarlo o catturarlo, ed è molto
pericoloso. La pelle di Tebo è molto apprezzata dai maghi per farne scudi e
abiti protettivi.
TROLL
Classificazione M.D.M.: XXXX
Il Troll è una temibile creatura alta fino a tre metri e mezzo, del peso di
oltre una tonnellata. Ragguardevole tanto per la prodigiosa forza che per la
straordinaria stupidità, il Troll è spesso violento e imprevedibile. I Troll
sono originari della Scandinavia ma ai nostri giorni si possono trovare in
Gran Bretagna, in Irlanda e in altre zone del Nord Europa.
I Troll in genere comunicano a grugniti che sembrano costituire un rozzo
linguaggio, anche se è noto che alcuni capiscono e sanno persino
pronunciare alcune parole umane. I più intelligenti della specie sono stati
addestrati come guardiani.
Vi sono tre tipi di Troll: di montagna, della foresta e di fiume. Il Troll di
montagna è il più grosso e feroce. È pelato, con la pelle grigio chiaro. Il
Troll della foresta ha la pelle verde chiaro e alcuni esemplari hanno dei peli,
verdi o marroni, sottili e radi. Il Troll di fiume ha corna corte e può essere
peloso. Ha la pelle violetta e spesso lo si trova in agguato sotto i ponti. I
Troll si nutrono di carne cruda e non sono schizzinosi in questione di prede,
che variano dagli animali selvatici agli umani.
TUONO ALATO
Classificazione M.D.M.: XXXX
Il Tuono Alato si trova esclusivamente in Nord America, in particolare in
Arizona. Più alto di un uomo nell’età adulta, ha il potere di scatenare

tempeste con il suo volo. Il Tuono Alato è talmente sensibile al pericolo
soprannaturale che le bacchette create dalle sue piume sono note per
emettere maledizioni preventive. Una delle case della Scuola di Stregoneria
e Magia di Ilvermorny è intitolata al Tuono Alato.

UNICORNO (Unicorn)
Classificazione M.D.M.: XXXX25
L’Unicorno è un bell’animale che vive nelle foreste del Nord Europa. È un
cavallo dotato di un corno, col manto di un bianco immacolato quando è
adulto, anche se i puledri all’inizio sono d’oro e diventano d’argento prima
di raggiungere la maturità. Il corno, il sangue e il pelo dell’Unicorno
possiedono proprietà altamente magiche.26 Esso in genere evita il contatto
umano, è più probabile che consenta a una strega che a un mago di
avvicinarlo, ed è così veloce nella corsa che è molto difficile da catturare.

25. Vedi la nota a piè di pagina sulla classificazione dei Centauri.
26. L’Unicorno, come la Fata, gode di un’ottima stampa babbana, in questo caso giustificata.

VERMICOLO (Flobberworm)
Classificazione M.D.M.: X
Il Vermicolo vive nei fossi umidi. È un grosso verme marrone lungo fino a
venticinque centimetri e si muove molto poco. Una estremità è
irriconoscibile dall’altra ed entrambe secernono un muco talvolta usato
come addensante per le pozioni. Il cibo preferito dal Vermicolo è la lattuga,
anche se mangia praticamente qualunque tipo di vegetale.

WAMPUS
Classificazione M.D.M.: XXXX
Il Wampus, vagamente somigliante al puma o al coguaro nelle dimensioni e
nell’aspetto, è originario dell’Appalachia. È in grado di camminare sulle
zampe posteriori, correre più veloce delle frecce e si dice che i suoi occhi
possiedano sia il potere dell’Ipnosi che quello della Legilimanzia. I
Cherokee hanno studiato approfonditamente il Wampus, con il quale
condividono la zona di origine, e solo loro sono riusciti a procurare peli di
Wampus da utilizzare come nuclei per le bacchette. Nel 1832 il mago Abel
Treetops di Cincinnati affermò di aver brevettato un metodo per
addomesticare i Wampus e metterli a guardia delle case dei maghi. Treetops
fu smascherato come imbroglione quando il MACUSA fece irruzione in
casa sua e lo sorprese a fare incantesimi di Ingozzamento su dei Kneazle.
Una delle case della Scuola di stregoneria americana, la Ilvermorny, prende
il nome dal Wampus.

YETI (noto anche come Bigfoot o L’Abominevole Uomo delle Nevi)
Classificazione M.D.M.: XXXX
Si ritiene che lo Yeti, nativo del Tibet, sia imparentato con il Troll, anche se
nessuno gli si è avvicinato tanto da compiere le indagini necessarie. Alto
fino a quattro metri e mezzo, è coperto da capo a piedi di pelo bianco
candido. Lo Yeti divora qualunque cosa si smarrisca sul suo cammino,
anche se teme il fuoco e può essere respinto da maghi abili.

NOTE SULL’AUTORE

N EWTON («NEWT»)

Artemis Fido Scamander nacque nel 1897. Il suo
interesse per le creature favolose fu incoraggiato dalla madre, appassionata
allevatrice di Ippogrifi di razza scelta. Dopo aver lasciato la Scuola di
Magia e Stregoneria di Hogwarts, il signor Scamander entrò a far parte del
Ministero della Magia e cominciò a lavorare all’Ufficio Regolazione e
Controllo delle Creature Magiche. Dopo due anni all’Ufficio per il
Reinserimento degli Elfi Domestici, anni che descrive come «sommamente
tediosi», fu trasferito alla Sezione Animali, dove la sua prodigiosa
conoscenza di bizzarre bestie magiche gli assicurò una rapida carriera.
Benché sia il quasi solo responsabile della creazione del registro dei Lupi
Mannari nel 1947, il signor Scamander afferma di essere fiero soprattutto
dell’Editto contro l’Allevamento Sperimentale, approvato nel 1965, che
evitò con efficacia la creazione di nuovi e indomabili mostri in Gran
Bretagna. Il lavoro del signor Scamander all’Ufficio Ricerca e
Regolamentazione Draghi lo portò a compiere molti viaggi di ricerca
all’estero, durante i quali raccolse materiale per il suo best-seller pubblicato
in tutto il mondo Gli Animali Fantastici: dove trovarli.
Newt Scamander fu insignito dell’Ordine di Merlino, Seconda Classe,
nel 1979, in ricompensa dei servizi resi allo studio delle bestie magiche, la
Magizoologia. Ora in pensione, vive nel Dorset con la moglie Porpentina e i
suoi Kneazle domestici Hoppy, Milly e Mauler.

J.K. ROWLING

È l’autrice dei sette libri della saga di Harry Potter, pubblicati tra il 1997 e il
2007, che sono stati venduti in più di 450 milioni di copie, tradotti in
settantanove lingue e trasposti in otto film di successo planetario. Ha scritto
anche i tre libri della Biblioteca di Hogwarts, per beneficenza: Il Quidditch
attraverso i secoli e Gli Animali Fantastici: dove trovarli (a sostegno di
Comic Relief e Lumos) e Le fiabe di Beda il Bardo (a sostegno di Lumos).
Nel 2012 J.K. Rowling ha lanciato Pottermore, un progetto digitale in cui i
fan possono accedere a materiale nuovo e ad approfondimenti sul mondo
magico da lei creato. È co-autrice, insieme a Jack Thorne e John Tiffany,
dell’opera teatrale Harry Potter e la Maledizione dell’Erede, che ha
debuttato a Londra nell’estate 2016, e nello stesso anno ha pubblicato la sua
prima sceneggiatura, lo script del film Animali Fantastici e dove trovarli.
Ha scritto anche un romanzo per adulti, Il seggio vacante, oltre a una serie
di gialli sotto lo pseudonimo di Robert Galbraith, con protagonista
Cormoran Strike, che saranno adattati per la BBC.

Titolo dell’originale inglese: Fantastic Beasts and Where to Find Them
Traduzione di Beatrice Masini
Per la nuova edizione, traduzione di Valentina Daniele per la prefazione di Newt Scamander e le voci
dedicate a: Alastridente, Hodag, Nascodombra, Serpecorno, Tuono Alato, Wampus.
Tutti i diritti riservati; nessuna parte di questa pubblicazione può essere riprodotta o trasmessa con
qualsiasi mezzo, elettronico, meccanico, tramite fotocopie o altro, senza previa autorizzazione
dell’editore
Questa edizione digitale è stata pubblicata da Pottermore nel 2017
Stampato per la prima volta in Italia nel 2017 da Salani Editore
Text copyright © J.K. Rowling 2001
Foreword and new text elements © J.K. Rowling 2017
Illustrations and hand lettering copyright © J.K. Rowling 2001
Cover design by Olly Moss © Pottermore 2016
Copyright of the Italian edition © Adriano Salani Editore s.u.r.l. 2017
Harry Potter characters, names and related indicia are trademarks of and © Warner Bros.
Entertainment Inc. All rights reserved.
J.K. ROWLING’S WIZARDING WORLD is a trademark of J.K. Rowling and © Warner Bros.
Entertainment Inc.
Si rivendica il diritto morale dell’autore
Comic Relief (UK) è stata fondata nel 1985 da un gruppo di comici inglesi, per raccogliere fondi a
sostegno di progetti che promuovevano la giustizia sociale e aiutavano a combattere la povertà. Il
denaro raccolto dalle vendite internazionali di questo libro servirà ad aiutare bambini e ragazzi nel
Regno Unito e nel mondo, perché siano preparati per il futuro: in sicurezza, in salute, con una buona
istruzione e l’opportunità di esprimere tutto il loro potenziale. Comic Relief (UK) è un ente di
beneficenza registrato: 326568 (Inghilterra/Galles); SC039730 (Scozia).
Con il nome dell’incantesimo che nei libri di Harry Potter illumina il buio, Lumos è stato fondato da
J.K. Rowling perché entro il 2050 non sia più necessario rivolgersi a orfanotrofi e istituti per i
bambini più vulnerabili e si possa garantire a tutte le future generazioni di bambini di crescere in una
famiglia che li ami. Lumos è il nome operative della Fondazione Lumos, una società a responsabilità
limitata, registrata in Inghilerra e in Galles, numero 5611912. Ente di beneficenza registrato numero
1112575.
Source ISBN 978-1-78110-914-4
ISBN 978-1-78110-926-7

Hanno scritto a proposito di
Il Quidditch attraverso i secoli
«L’indagine minuziosa di Kennilworthy Whisp ha svelato un autentico
ricettacolo di fatti finora ignoti sullo sport dei veri maghi. Una lettura
affascinante».
Bathilda Bath, autrice di Storia della Magia
«Whisp ha scritto un libro piacevole da cima a fondo; i fan del Quidditch lo
troveranno certo istruttivo e divertente a un tempo».
Editore di Quale manico di scopa?
«L’opera definitiva sulle origini e la storia del Quidditch. Assolutamente
imperdibile».
Brutus Scrimgeour, autore di La Bibbia del Battitore
«Il signor Whisp promette bene. Se continua così, uno di questi giorni
potrebbe ritrovarsi fotografato assieme a me!»
Gilderoy Allock, autore di Magicamente Io
«Scommetto quel che volete che diventerà un best-seller. Avanti,
scommettete».
Ludovic Bagman, Battitore dell’Inghilterra e delle Vespe di Winbourne
«Ho letto di peggio».
Rita Skeeter, La Gazzetta del Profeta

Si ringrazia J.K. Rowling per aver scritto questo libro, rinunciando ai diritti
e donando a Comic Relief e a Lumos tutti i proventi delle vendite.

Indice
Prefazione
1. L’evoluzione del Manico di Scopa Volante
2. Antichi Giochi con le Scope
3. Il Gioco della Palude di Queerditch
4. L’avvento del Boccino d’Oro
5. Misure antiBabbane
6. I mutamenti nel Quidditch dal Quattordicesimo secolo
Il Campo
Le Palle
I Giocatori
Le Regole
Gli Arbitri
7. Squadre di Quidditch di Gran Bretagna e Irlanda
8. La diffusione del Quidditch nel mondo
9. L’evoluzione della Scopa da Corsa
10. Il Quidditch al giorno d’oggi
11. Note sull’Autore

Prefazione

Il Quidditch attraverso i Secoli è uno dei titoli più popolari della biblioteca
scolastica di Hogwarts. Madame Pince, la nostra bibliotecaria, mi riferisce
che i ragazzi «lo brancicano, ci sbavano sopra e più in generale lo
maltrattano» quasi tutti i giorni: un enorme complimento per qualsiasi libro.
Chiunque giochi a Quidditch o lo segua con regolarità apprezzerà il libro
del signor Whisp, come quelli di noi che sono interessati alla storia della
magia in senso più vasto. Come noi abbiamo sviluppato il gioco del
Quidditch, così esso ha sviluppato noi; il Quidditch unisce maghi e streghe
provenienti da tutti i sentieri della vita, e ci accomuna nel condividere
momenti di eccitazione, trionfo e (per i tifosi dei Cannoni di Chudley)
sconforto.
È stato con qualche difficoltà, devo ammettere, che ho convinto Madame
Pince a separarsi da uno dei suoi libri in modo che potesse essere copiato
per una più vasta consultazione. A dire il vero, quando le ho detto che
sarebbe stato diffuso tra i Babbani, è rimasta temporaneamente senza
parole, non ha mosso un muscolo né ha battuto ciglio per parecchi minuti.
Quando è tornata in sé è stata tanto piena di tatto da chiedermi se avevo
perso il senno. Sono stato felice di rassicurarla su questo punto e ho
continuato a spiegare perché avevo preso questa decisione senza precedenti.
Comic Relief e Lumos non hanno bisogno di presentazioni per i lettori
Babbani, quindi ora ripeterò la spiegazione che ho fornito a Madame Pince
a uso dei maghi e delle streghe che hanno acquistato questo libro. Comic
Relief sfrutta la risata per combattere la povertà e l’ingiustizia nel modo più
fantasioso: la usa per finanziare raccolte fondi che aiutino a salvare e
migliorare vite – un genere di magia a cui tutti aspiriamo. Lumos, a sua
volta, porta la luce nei luoghi più bui, rivelando i bambini rimasti nascosti
agli occhi del mondo e guidandoli verso una casa. Acquistando questo libro
– e io vi consiglio di farlo, perché se continuerete a leggerlo senza offrire

denaro vi ritroverete colpiti da un Incantesimo Antifurto – anche voi
contribuirete a questa impresa magica.
Ingannerei i miei lettori se dicessi che questa spiegazione ha reso felice
Madame Pince di consegnare un libro della biblioteca ai Babbani. Ella ha
suggerito parecchie alternative, come annunciare a Comic Relief e Lumos
che la biblioteca era bruciata, o semplicemente fingere che fossi morto
stecchito senza la sciare istruzioni. Quando le ho detto che tutto sommato
preferivo il mio piano originario, ha accettato con riluttanza di consegnarmi
il libro, anche se al momento di lasciarlo andare i suoi nervi non hanno
resistito e sono stato costretto a staccarle le dita dal dorso del volume una
dopo l’altra.
Benché io abbia rimosso i consueti incantesimi bibliotecari da questo
libro, non posso garantire che ne sia svanita ogni traccia. Madame Pince è
nota per applicare insolite fatture ai libri a lei affidati. Io stesso lo scorso
anno ho scarabocchiato distrattamente una copia di Teorie della
Trasfigurazione Transustanziale e all’im prov viso il libro ha cominciato a
picchiarmi furiosamente sulla testa. Vi prego di fare attenzione a come
trattate questo libro. Non strappate le pagine. Non fatelo cadere nella vasca
da bagno. Non sono in grado di assicurare che Madame Pince non piomberà
su di voi, ovunque vi troviate, per esigere una multa salata.
Non mi resta che ringraziarvi per aver sostenuto Comic Relief e Lumos e
supplicare i Babbani di non cercare di giocare a Quidditch a casa: si tratta,
naturalmente, di uno sport puramente immaginario e nes suno lo pratica
davvero. Colgo anche l’occasione per augurare ai Puddlemere United buona
fortuna per la prossima stagione.

Capitolo Uno
L’evoluzione del Manico di Scopa Volante

Nessun incantesimo formulato fino a oggi consente ai maghi di volare in
forma umana senza altro supporto. I pochi Animagi che si trasformano in
creature alate possono forse apprezzare il volo, ma sono una rarità. Il mago
o la strega che si trovi Trasfigurato o Trasfigurata in un pipistrello può
anche spiccare il volo, ma avendo un cervello da pipistrello, è certo che
dimenticherà dove vuole andare nell’attimo in cui decolla. La levitazione è
pratica comune, ma i nostri antenati non si accontentarono di aleggiare a un
metro e mezzo dal suolo. Volevano di più. Volevano volare come uccelli,
ma senza l’inconveniente di avere le piume.
Di questi tempi siamo così abituati al fatto che ogni famiglia magica in
Gran Bretagna possieda almeno un manico di scopa volante che di rado ci
soffermiamo a chiederci il perché. Perché mai l’umile scopa è diventata il
solo oggetto legalmente autorizzato come mezzo di trasporto magico?
Perché noi occidentali non abbiamo adottato il tappeto così caro ai nostri
congiunti dell’Est? Perché non abbiamo scelto botti volanti, poltrone
volanti, vasche da bagno volanti... perché proprio le scope?
Abbastanza sagaci da capire che i loro vicini Babbani avrebbero cercato
di sfruttare i loro poteri se ne avessero conosciuto la piena portata, maghi e
streghe se ne stavano per conto loro molto prima che entrasse in vigore lo
Statuto Internazionale della Segretezza Magica. Se dovevano tenere un
mezzo volante in casa, doveva essere necessariamente qualcosa di discreto,
di facile da nascondere. Il manico di scopa era ideale allo scopo; non
richiedeva spiegazioni o scuse se trovato dai Babbani, era facilmente
trasportabile e per nulla costoso. Tuttavia le prime scope stregate per il volo
ebbero i loro inconvenienti.
Le testimonianze mostrano che maghi e streghe in Europa usavano
manici di scopa volanti già nel-l’anno 962. Un illuminato manoscritto

tedesco dell’epoca mostra tre stregoni nell’atto di smontare dalle loro scope
con aria straordinariamente infelice. Guthrie Lochrin, un mago scozzese,
nel 1107 scrisse delle «natiche trafitte da schegge ed emorroidi gonfie» di
cui soffrì dopo un breve viaggio su scopa da Montrose ad Arbroath.
Un manico di scopa medioevale in mostra al Museo del Quidditch di
Londra ci fa intuire il disagio di Lochrin (vedi Fig. A). Un manico grosso e
nodoso di frassino non lucidato, con rametti di nocciolo legati
sommariamente a un’estremità, non è comodo né aerodinamico. Gli
incantesimi formulati su di esso sono ugualmente elementari: avanza solo a
una velocità, sale, scende e si ferma.
Poiché le famiglie magiche a quei tempi si costruivano le proprie scope,
c’erano enormi variazioni nella velocità, nella comodità e nella capacità di
trasporto disponibili. Entro il Dodicesimo secolo, comunque, i maghi
avevano imparato a barattare i servizi, così che un abile costruttore di scope
poteva scambiarle con le pozioni che il suo vicino sapeva preparare meglio
di lui. Quando i manici di scopa divennero più comodi, vennero inforcati
per piacere e non più utilizzati unicamente come mezzo per spostarsi dal
punto A al punto B.

Fig. A

Capitolo Due
Antichi Giochi con le Scope

Gli sport con la scopa si diffusero in pratica non appena i manici di scopa
furono sufficientemente avanzati da consentire ai passeggeri di curvare e di
variare velocità e altezza. Antichi testi e dipinti magici ci forniscono
un’idea dei giochi praticati dai nostri antenati. Alcuni non esistono più; altri
sono sopravvissuti o si sono evoluti negli sport che conosciamo oggigiorno.
La celebre Gara annuale di Scope di Svezia risale al Decimo secolo. I
concorrenti volano da Kopparberg ad Arjeplog, coprendo una distanza di
poco più di trecento miglia. Il percorso attraversa una riserva di draghi e
l’enorme trofeo d’argento ha la forma di un Grugnocorto Svedese. Al
giorno d’oggi è una competizione internazionale e maghi e streghe di tutte
le nazionalità si riuniscono a Kopparberg per salutare i concorrenti, poi si
Materializzano ad Arjeplog per congratularsi con i sopravvissuti.
Il celebre dipinto Gunther der Gewalttätige ist der Gewinner («Gunther
il Gradasso è il vincitore»), datato 1105, illustra l’antico gioco tedesco dello
Stichstock. Un palo alto sei metri veniva sormontato da una vescica di
drago gonfia. Un giocatore su un manico di scopa aveva il compito di
difendere la vescica. Il guardiavescica era legato al palo da una corda fissata
attorno alla vita, in modo da non potersi allontanare per più di tre metri. Gli
altri giocatori, a turno, volavano verso la vescica e tentavano di bucarla con
le estremità delle loro scope affilate all’uopo. Al guardiavescica era
consentito di usare la bacchetta magica per respingere questi attacchi. Il
gioco finiva quando la vescica veniva perforata con successo, o il
guardiavescica era riuscito a stregare tutti gli avversari eliminandoli oppure
era precipitato per la stanchezza. Lo Stichstock scomparve nel
Quattordicesimo secolo.
In Irlanda fiorì il gioco dell’Aingingein, soggetto di tante ballate
irlandesi (si dice che il leggendario mago Fingal il Focoso fosse un

campione di Aingingein). A uno a uno i giocatori prendevano il Dom, o
palla (si trattava della cistifellea di una capra), e sfrecciavano attraverso una
serie di botti incendiate disposte in alto su pali. Il Dom doveva essere
scagliato attraverso l’ultima botte. Il giocatore che riusciva a far passare il
Dom attraverso l’ultima botte nel minor tempo possibile, senza bruciare
vivo lungo il percorso, era il vincitore.
La Scozia fu la patria di quello che probabilmente è il più pericoloso di
tutti i giochi su scopa: il Creaothceann. Il gioco compare in un poema
tragico gaelico dell’Undicesimo secolo, la prima strofa del quale, tradotta,
recita:
Coi calderoni allacciati sul capo
Dodici eroi eran pronti a partire,
Squilla già il corno, e l’aere li accoglie,
Ma ben dieci sono destinati a morire.

Ciascun giocatore di Creaothceann portava in testa un calderone allacciato
sotto il mento. Al suono del corno o del tamburo, fino a un centinaio di
pietre e massi stregati sospesi a trecento metri dal suolo cominciavano a
cadere verso terra. I giocatori di Creaothceann sfrecciavano cercando di
prendere più pietre possibile con i calderoni. Considerato da molti maghi
scozzesi la prova suprema di virilità e coraggio, il Creaothceann godette di
notevole popolarità nel Medioevo, nonostante l’enorme numero di morti
che provocava. Il gioco fu messo fuori legge nel 1762, e benché Magnus
«Testa Ammaccata» Macdonald avesse condotto una campagna per la sua
reintroduzione negli anni Sessanta, il Ministero della Magia si rifiutò di
cancellare la messa al bando.
Lo Shuntbumps fu popolare in Devon, Inghilterra. Era una rozza forma
di torneo, e l’unico scopo era disarcionare quanti più altri giocatori
possibile dalle loro scope: l’ultimo a rimanere a cavallo vinceva.
Lo Swivenhodge ebbe origine nello Herefordshire. Come lo Stichstock,
richiedeva l’uso di una vescica gonfiata, di solito di maiale. I giocatori
sedevano alla rovescia sulle scope e scagliavano la vescica avanti e indietro
sopra una siepe usando le setole della loro scopa. Il primo che mancava il
colpo assegnava un punto agli avversari. Il primo a raggiungere cinquanta
punti vinceva.
Lo Swivenhodge è ancora praticato in Gran Bretagna, anche se non ha
mai raggiunto un’ampia diffusione; lo Shuntbumps sopravvive solo come

gioco da bambini. Alla Palude di Queerditch, tuttavia, era stato inventato un
gioco che un giorno sarebbe diventato il più popolare del mondo magico.

Capitolo Tre
Il Gioco della Palude di Queerditch

Dobbiamo la nostra conoscenza dei rudimentali esordi del Quidditch agli
scritti della strega Gertie Keddle, che visse ai margini della Palude di
Queerditch nell’Undicesimo secolo. Per nostra fortuna, ella tenne un diario,
oggi conservato al Museo del Quidditch di Londra. Gli estratti che seguono
sono stati tradotti dall’originale sassone, zeppo di errori di ortografia.
Martedì. Caldo torrido. Quelli là dall’altra parte della palude l’hanno fatto ancora.
Hanno giocato a un gioco stupido sui loro manici di scopa. Una grossa palla di cuoio è
finita tra i miei cavoli. Ho stregato quello che è venuto a riprenderla. Mi piacerebbe
vederlo volare con le ginocchia al rovescio, quel grosso maiale peloso.
Martedì. Umido. Stata nella palude a cogliere ortiche. Quegli idioti con la scopa
giocavano ancora. Ho guardato un po’ nascosta dietro una roccia. Hanno una palla
nuova. Se la tirano e cercano di farla finire negli alberi ai due capi della palude. Una
stupidaggine inutile.
Martedì. Vento. Gwenog è venuta a bere un tè di ortiche, poi mi ha invitato a uscire per
un giretto. Siamo finite a guardare quelle testevuote che giocavano sulla palude. C’era
quel grosso stregone scozzese che abita sulla collina. Ora hanno due grosse pietre
pesanti che volano in giro e cercano di buttarli giù dalle scope. Purtroppo mentre
guardavo non è successo. Gwenog mi ha detto che ha giocato spesso anche lei. Tornata a
casa disgustata.

Questi estratti rivelano molto più di quanto Gertie Keddle potesse
immaginare, oltre al fatto che conosceva solo il nome di un giorno della
settimana. Innanzitutto, la palla che atterrò nel suo orto di cavoli era di
cuoio, come la moderna Pluffa: naturalmente, la vescica gonfiata utilizzata
in altri giochi su scopa sarebbe stata difficile da lanciare con precisione,
soprattutto in caso di vento. Secondo, Gertie ci narra che gli uomini
cercavano «di farla finire negli alberi ai due capi della palude»: in
apparenza, un modo primitivo di segnare i punti.Terzo, ella ci fornisce una

vaga idea dei predecessori dei Bolidi. È enormemente interessante che «un
grosso stregone scozzese» fosse presente. Poteva essere un giocatore di
Creaothceann? Fu sua l’idea di stregare grosse pietre in modo da farle
sfrecciare pericolosamente per il campo, ispirato dai massi usati nel suo
gioco domestico?
Non troviamo altre allusioni allo sport giocato sulla Palude di Queerditch
fino a un secolo più tardi, quando il mago Goodwin Kneen prese la piuma
per scrivere al suo cugino norvegese Olaf. Kneen viveva nello Yorkshire,
cosa che prova la diffusione dello sport in tutta la Gran Bretagna nei
cent’anni trascorsi da che Gertie Keddle vi assisté per prima. La lettera di
Kneen è depositata negli archivi del Ministero della Magia norvegese.
Caro Olaf,
Come stai? Io bene, ma Gunhilda ha un po’ di varicella di drago.
La sera di sabato scorso abbiamo giocato una vivace partita a Kwidditch, anche se la povera
Gunhilda non ce l’ha fatta a giocare da Acchiappatore, e abbiamo dovuto usare Radulf il fabbro
al suo posto. La squadra di Ilkley ha giocato bene anche se non era alla nostra altezza, perché
noi ci siamo allenati intensamente tutto il mese e abbiamo segnato quarantadue volte. Radulf si è
preso un Blooder in testa perché il vecchio Ugga non è stato abbastanza rapido con la sua clava.
Le nuove botti per segnare hanno funzionato bene. Tre da ogni parte, su pali: ce le ha regalate
Oona della locanda. Ci ha anche servito idromele gratis per tutta la serata perché abbiamo vinto.
Gunhilda si è un po’ arrabbiata perché sono tornato molto tardi. Ho dovuto schivare un paio di
iettature perfide ma ora ho di nuovo tutte le dita al loro posto.
Ti spedisco questa mia col gufo migliore che ho, spero che ce la faccia.
Tuo cugino
Goodwin

Qui vediamo i progressi del gioco nel corso di un secolo. La moglie di
Goodwin avrebbe dovuto giocare da «Acchiappatore»: probabilmente è il
termine antico per Cacciatore. Il «Blooder» (o Bullide, senza alcun dubbio
il Bolide) che colpì Radulf il fabbro avrebbe dovuto essere intercettato da
Ugga, che evidentemente giocava da Battitore, visto che aveva una mazza.
Le reti non sono più alberi, ma botti montate su pali.
Tuttavia, mancava ancora un elemento fondamentale del gioco: il
Boccino d’Oro. L’aggiunta della quarta palla da Quidditch non avvenne
fino alla metà del Tredicesimo secolo e si verificò in un modo bizzarro.

Capitolo Quarto
L’avvento del Boccino d’Oro

Fin dal 1100, la Caccia allo Snidget (Bolcino) fu popolare tra molti maghi
e streghe. Il Golden Snidget (Bolcino d’Oro, vedi Fig. B) oggigiorno è una
specie protetta, ma a quel tempo i Golden Snidget erano comuni nel Nord
Europa, anche se difficili da distinguere agli occhi dei Babbani per la loro
inclinazione a nascondersi e la loro enorme velocità. La taglia minuscola
del Golden Snidget, unita alla sua notevole agilità nell’aria e alla destrezza
nell’evitare i predatori, era solo un ulteriore motivo d’orgoglio per i maghi
che li catturavano. Un arazzo del Dodicesimo secolo conservato al Museo
del Quidditch ci mostra un gruppo di maghi che partono per la caccia al
Golden Snidget. Nel primo riquadro dell’arazzo, alcuni cacciatori
trasportano reti, altri usano bacchette magiche, e altri ancora tentano di
acchiappare il Golden Snidget a mani nude. L’arazzo rivela il fatto che il
Golden Snidget spesso veniva schiacciato da colui che lo catturava. Nel
riquadro finale dell’arazzo vediamo il mago che ha catturato il Golden
Snidget ricompensato con un sacco d’oro.
La caccia al Golden Snidget era per molti versi discutibile. Qualunque
mago assennato doveva deplorare la strage di questi pacifici uccellini nel
nome dello sport. Per di più, la caccia al Golden Snidget, che di solito si
svolgeva in pieno giorno, aumentava inevitabilmente gli avvistamenti di
scope volanti da parte dei Babbani. Il Consiglio dei Maghi dell’epoca,
tuttavia, non riuscì a intaccare la popolarità dello sport: anzi, a quanto pare
esso stesso non vi vedeva nulla di sbagliato, come vedremo.

Fig. B
La caccia al Golden Snidget finalmente s’intrecciò con il Quid ditch nel
1269 in una partita a cui assistette il Capo del Consiglio dei Maghi in
persona, Barberus Bragge. Lo sappiamo a causa della testimonianza diretta
spedita da Madama Modesty Rabnott del Kent a sua sorella Prudence ad
Aberdeen (anche questa lettera è in mostra al Museo del Quidditch).
Secondo Madama Rabnott, Bragge portò un Golden Snidget in gabbia e
promise alle squadre una ricompensa di centocinquanta galeoni1 per il
giocatore che l’avesse catturato nel corso della partita. Madama Rabnott
racconta che cosa accadde poi:
I giocatori si librarono come una sola cosa nell’aria, ignorando la Pluffa e schivando i Blooders.
Entrambi i Portieri abbandonarono i cesti e si unirono alla caccia. Il povero piccolo Golden
Snidget sfrecciava su e giù per il campo cercando una via d’uscita, ma i maghi del pubblico lo
scagliarono indietro con Incantesimi Repellenti. Be’, Pru, lo sai che cosa penso della caccia al
Golden Snidget e come divento quando perdo la pazienza. Sono corsa in campo e ho gridato:
«Capo Bragge, questo non è sport! Lasciate libero il Golden Snidget e fateci assistere al nobile
gioco del Cuaditch che siamo tutti venuti a vedere!» Credimi, Pru, quel bruto non ha fatto che
ridere e gettarmi addosso la gabbia vuota. Be’, ci ho visto rosso, Pru, davvero. Quando quel
povero piccolo Golden Snidget è volato verso di me ho scagliato un Incantesimo di Appello. Lo
sai come mi vengono bene gli Incantesimi di Appello, Pru: naturalmente per me è stato più facile
prendere bene la mira, dato che al momento non ero a cavallo di una scopa. L’uccellino si è
precipitato nella mia mano. L’ho infilato nel davanti del vestito e sono fuggita come una furia.
Be’, mi hanno preso, ma non prima che riuscissi a uscire dalla calca e a liberare il Golden
Snidget. Capo Bragge era molto adirato e per un attimo ho pensato che mi sarei ritrovata nelle
sembianze di un rospo cornuto, o peggio, ma per fortuna i suoi consiglieri l’hanno calmato e mi è
stata inflitta soltanto una multa di dieci galeoni per aver interrotto e disturbato la partita.
Naturalmente non ho mai posseduto dieci galeoni in tutta la mia vita, quindi la mia vecchia casa
è andata.
Verrò a vivere da te tra breve, per fortuna non mi hanno portato via l’Ippogrifo. E ti dirò una
cosa, Pru, Capo Bragge avrebbe perso il mio voto, se potessi votare.
Con affetto, tua sorella
Modesty

L’atto temerario di Madama Rabnott poté salvare un Golden Snidget, ma
non avrebbe potuto salvarli tutti. L’idea di Capo Bragge cambiò per sempre
la natura del Quidditch. I Golden Snidget ben presto vennero liberati

durante tutti gli incontri di Quidditch, e un giocatore di ciascuna squadra (il
Cacciatore) aveva il solo compito di catturarlo. Quando l’uccello veniva
ucciso, il gioco finiva e la squadra del Cacciatore otteneva un bonus di
centocinquanta punti, in memoria dei centocinquanta galeoni messi in palio
da Capo Bragge. Il pubblico si assunse il compito di mantenere il Golden
Snidget in campo usando gli Incantesimi Repellenti citati da Madama
Rabnott.
Entro la metà del secolo successivo, tuttavia, il numero dei Golden
Snidget era calato tanto che il Consiglio dei Maghi, ora guidato dall’assai
più illuminata Elfrida Clegg, decretò il Golden Snidget specie protetta,
mettendo fuorilegge sia la sua uccisione che il suo uso nelle partite di
Quidditch. La Riserva di Golden Snidget Modesty Rabnott venne fondata
nel Somerset e venne avviata una frenetica ricerca di un sostituto
dell’uccellino per far sì che il gioco del Quidditch potesse continuare.
L’invenzione del Boccino d’Oro è attribuita al mago Bowman Wright di
Godric’s Hollow. Mentre le squadre di Quidditch di tutto il paese cercavano
sostituti piumati del Golden Snidget, Wright, che era un abile
incantametalli, si mise all’opera per creare una palla che imitasse il
comportamento e gli schemi di volo del Golden Snidget. Che vi sia riuscito
perfettamente è chiaro dai molti rotoli di pergamena che lasciò alla propria
morte (ora proprietà di un collezionista privato) e che documentano gli
ordini ricevuti da tutto il paese. Il Golden Snitch, o Boccino d’Oro, come
Bowman battezzò la sua invenzione, era una pallina delle dimensioni di una
noce e del peso esatto di un Golden Snidget. Le sue ali argentate avevano
articolazioni rotanti come quelle del Golden Snidget che lo abilitavano a
cambiare direzione con la velocità del lampo e la precisione del suo
modello vivente. A differenza del Golden Snidget, tuttavia, il Boccino era
stato stregato per rimanere entro i confini del campo di gioco. Si può
affermare che l’introduzione del Boccino d’Oro concluse il processo
cominciato trecento anni prima sopra la Palude Queerditch. Il Quidditch era
definitivamente nato.
1. Oltre un milione di galeoni d’oggi. Se il Capo Bragge intendesse pagare per davvero è una questione controversa.

Capitolo Cinque
Misure antiBabbani

Nel 1398 il mago Zacharias Mumps mise per iscritto la prima descrizione
completa del gioco del Quidditch. Cominciò enfatizzando la necessità di
misure antiBabbani durante lo svolgimento: «Scegliete aree di brughiera
deserta lontane dalle abitazioni Babbane e assicuratevi di non poter essere
scorti durante il volo. Gli incantesimi Respingi-Babbani sono utili se state
allestendo un campo permanente. È consigliabile inoltre giocare di notte».
Possiamo dedurre che l’ottimo consiglio di Mumps non venisse sempre
seguito dal fatto che il Consiglio dei Maghi nel 1362 mise fuorilegge tutti
coloro che giocavano a meno di cinquanta miglia dalle città. Evidentemente
la popolarità del gioco stava rapidamente aumentando, poiché il Consiglio
ritenne necessario modificare il bando nel 1368, rendendo illegale giocare a
meno di cento miglia di distanza da una città. Nel 1419, il Consiglio emanò
il decreto reso celebre dalla formula secondo cui non si doveva giocare a
Quidditch «in qualunque luogo vicino a un luogo in cui vi sia anche la
minima possibilità che un Babbano possa guardare, o staremo a vedere
come giocherete bene quando sarete incatenati al muro di una segreta».
Come ben sa qualunque mago in età scolare, quello delle scope volanti
come mezzo di trasporto è probabilmente il nostro segreto peggio custodito.
Nessuna illustrazione Babbana di una strega è completa senza una scopa, e
per quanto ridicoli siano questi disegni (perché nessuna scopa tratteggiata
dai Babbani potrebbe restare sospesa in aria per un istante), ci ricordano che
la nostra negligenza dura da troppi secoli perché ora ci sorprendiamo che i
manici di scopa e la magia siano inestricabilmente legati nelle menti
Babbane.
Adeguate misure di sicurezza non furono imposte finché lo Statuto
Internazionale della Segretezza Magica del 1692 non rese ogni Ministro
della Magia direttamente responsabile per le conseguenze degli sport

magici giocati nei loro territori. Ciò portò quindi in Gran Bretagna alla
costituzione del Dipartimento per i Giochi e gli Sport Magici. Le squadre di
Quidditch che non tennero in conto le istruzioni del Ministero furono da
allora in poi costrette a sciogliersi. L’esempio più celebre fu quello dei
Banchory Banges, una squadra scozzese celebre non solo per le proprie
scarse qualità di gioco ma anche per le feste dopopartita. Dopo la partita
giocata nel 1814 contro le Appleby Arrows (vedi Capitolo sette), i Banges
non solo consentirono ai loro Bolidi di sfrecciare nella notte, ma partirono
per catturare un Nero delle Ebridi, per farne la loro mascotte.
Rappresentanti del Ministero della Magia li bloccarono mentre stavano
sorvolando Inverness e i Banchory Banges non scesero mai più in campo.
Oggigiorno le squadre di Quidditch non giocano in area locale, ma
viaggiano per raggiungere campi allestiti dal Dipartimento per i Giochi e gli
Sport Magici dove vengono garantite adeguate misure antiBabbani. Come
Zacharias Mumps giustamente suggerì seicento anni fa, i campi da
Quidditch sono più sicuri nelle brughiere deserte.

Capitolo Sei
I mutamenti nel Quidditch dal Quattordicesimo
secolo
Il Campo
Zacharias Mumps descrive il campo del Quattordicesimo secolo come di
forma ovale, lungo centosessantacinque metri e largo sessanta, con al centro
una piccola area rotonda, larga all’incirca sessanta centimetri. Mumps
riferisce che l’arbitro (o Quigiudice, come era noto o nota all’epoca)
portava le quattro palle al centrocampo mentre i quattordici giocatori lo
circondavano. Nel momento in cui le palle venivano rilasciate (la Pluffa
veniva lanciata dall’arbitro; vedi oltre alla voce «Pluffa»), i giocatori
scattavano in aria. Le porte al tempo di Mumps erano ancora grossi cesti
montati su pali, come si può vedere nella Fig. C.
Nel 1620 Quintius Umfraville scrisse un libro intitolato Il Nobile Sport
degli Stregoni, che comprendeva uno schema del campo del
Diciassettesimo secolo (vedi Fig. D). Qui vediamo l’aggiunta di quelle che
conosciamo come «aree di punteggio» (vedi oltre alla voce «Regole»). I
cesti in cima ai pali erano decisamente più piccoli e collocati più in alto che
ai tempi di Mumps.

Fig. C
Entro il 1883 si cessò di utilizzare i cesti per segnare; essi vennero
sostituiti con le porte che usiamo oggi, un’innovazione testimoniata sulla
Gazzetta del Profeta dell’epoca (vedi oltre). Il campo da Quidditch da
allora non è cambiato.

Fig. D

Restituiteci i nostri Cesti!
È l’urlo lanciato dai giocatori di Quidditch di tutta la nazione ieri sera quando è stato
reso noto che il Dipartimento per i Giochi e gli Sport Magici aveva deciso di bruciare i
cesti utilizzati da secoli per segnare punti al Quidditch.
«Non li bruceremo, non esageriamo» ha dichiarato ieri sera un irritabile
rappresentante del Dipartimento, alla richiesta di fornire un commento. «I cesti, come
forse avrete notato, sono di misure diverse. Abbiamo trovato impossibile uniformare la
misura dei cesti in modo da rendere uguali le porte in tutta la Gran Bretagna. Certo
potete capire che è questione di giustizia. Voglio dire, c’è una squadra su dalle parti di
Barnton che ha dei cestini minuscoli appesi ai pali della squadra avversaria, così
piccoli che non ci starebbe un chicco d’uva. E dalla loro parte hanno delle enormi
caverne di vimini penzolanti. Non è possibile. Ci siamo accordati su una forma ad
anello e questo è quanto».
A questo punto, il rappresentante del Dipartimento è stato costretto a battere in
ritirata sotto una pioggia di cesti lanciati dai dimostranti inferociti riuniti nella sala.
Benché il tafferuglio che ne è seguito sia stato più tardi attribuito ad agitatori Goblin,
non ci sono dubbi che i fan del Quidditch di tutta la Gran Bretagna questa sera
piangono la fine del gioco così come lo conosciamo.
«Non sarà lo stesso senza cesti, dico io» ha dichiarato malinconicamente un vecchio
mago con le guance rubizze. «Mi ricordo che quand’ero ragazzo li bruciavamo per
divertirci durante la partita. Con le porte ad anello non si può. Ci si perde metà dello
spasso».
La Gazzetta del Profeta, 12 febbraio 1883

Le Palle
La Pluffa
Come apprendiamo dal diario di Gertie Keddle, fin dai tempi più antichi la
Pluffa era fatta di cuoio. Unica tra le quattro palle del Quidditch, la Pluffa in
origine non era incantata, ma era soltanto una palla di pezze di cuoio,
spesso con un laccio (vedi Fig. E), perché doveva essere afferrata e
scagliata con una sola mano. Alcune antiche Pluffe recano fori per le dita.
Con la scoperta degli Incantesimi Acchiappanti nel 1875, tuttavia, lacci e
fori per le dita divennero inutili, poiché il Cacciatore è in grado di
mantenere la presa con una sola mano sul cuoio incantato senza simili
ausilii.

Fig. E
La moderna Pluffa ha un diametro di trenta centimetri ed è priva di
cuciture. Venne tinta di scarlatto per la prima volta nell’inverno del 1711,
dopo una partita in cui una fitta pioggia la rese indistinguibile dal terreno
fangoso tutte le volte che cadeva. I Cacciatori inoltre erano sempre più
irritati dall’obbligo di continuare a scendere in picchiata verso il suolo per
recuperare la Pluffa tutte le volte che mancavano la presa e così, poco dopo
il cambio di colore della Pluffa, la strega Daisy Pennifold ebbe l’idea di
sottoporla a incantesimo in modo che, se lasciata cadere, calasse lentamente
verso terra, come scendendo nell’acqua, in modo che i Cacciatori
riuscissero a recuperarla a mezz’aria. La Pluffa Pennifold viene ancora
usata ai nostri giorni.
I Bolidi
I primi Bolidi (o «Blooders», o Bullidi) erano, come abbiamo visto, pietre
volanti, e al tempo di Mumps erano giunte solo allo stadio di pietre scolpite
in forma di palle. Esse comportavano uno svantaggio fondamentale,
tuttavia: potevano essere infrante dalle mazze magicamente rinforzate dei
Battitori del Quindicesimo secolo, e in questo caso tutti i giocatori venivano
investiti da schegge di ghiaia volante per il resto della partita.
Fu probabilmente per questa ragione che alcune squadre di Quidditch
cominciarono a fare esperimenti con Bolidi di metallo all’inizio del
Sedicesimo secolo. Agatha Chubb, esperta in antichi manufatti magici, ha
identificato non meno di dodici Bolidi di piombo risalenti a quel periodo,
scoperti sia nelle torbiere irlandesi che nelle paludi inglesi. «Si tratta senza
dubbio di Bolidi e non di palle da cannone» scrive.
Sono ben visibili le impercettibili tacche delle mazze dei Battitori rinforzate per via magica e si
riescono a distinguere i caratteristici marchi di manifattura di un mago (contrapposto a un
Babbano): la regolarità della linea, la simmetria perfetta. Un indizio decisivo è stato il fatto che
tutti, nessuno escluso, si sono messi a sfrecciare sibilando nel mio studio e hanno cercato di
abbattermi al suolo quando li ho estratti dai loro contenitori.

Alla fine si scoprì che il piombo era troppo tenero per costruire i Bolidi
(ogni ammaccatura rimasta su un Bolide interferisce con la sua capacità di
volare diritto). Oggigiorno tutti i Bolidi sono di ferro. Hanno un diametro di
25,4 centimetri.
I Bolidi sono stregati per inseguire i giocatori indiscriminatamente. Se
lasciati a se stessi, attaccheranno il giocatore più vicino; di conseguenza il
compito del Battitore è di scagliare i Bolidi il più lontano possibile dalla
propria squadra.
Il Boccino d’Oro
Il Boccino d’Oro ha le dimensioni di una noce, come il Golden Snidget. È
stregato per sfuggire alla cattura il più a lungo possibile. Si narra che un
Boccino d’Oro sfuggì alla cattura per sei mesi sulla Brughiera di Bodmin
nel 1884, ed entrambe le squadre alla fine si arresero, disgustate dalla scarsa
abilità dei loro Cercatori. I maghi della Cornovaglia nativi della zona a
tutt’oggi affermano con insistenza che il Boccino vive ancora libero e
selvaggio sulla Brughiera, anche se non sono riuscito a trovare conferma di
questa diceria.

I Giocatori
Il Portiere
Il ruolo del Portiere esiste di sicuro dal Tredicesimo secolo (vedi Capitolo
quattro), benché da allora i suoi compiti siano cambiati.
Secondo Zacharias Mumps, il Portiere
dovrebbe essere il primo a raggiungere i cesti perché è suo compito evitare che la Pluffa vi entri. Il
Portiere dovrebbe evitare di allontanarsi troppo verso l’altra estremità del campo, nel caso che i
suoi cesti vengano insidiati in sua assenza. Tuttavia, un Portiere veloce potrebbe essere in grado di
segnare un punto e poi tornare ai suoi cesti in tempo per impedire che l’altra squadra pareggi.
Tutto sta alla coscienza individuale del Portiere.

Da ciò risulta chiaramente che all’epoca di Mumps i Portieri giocavano da
Cacciatori con alcune responsabilità in più. Era loro consentito di spostarsi
per tutto il campo e di segnare.

Quando Quintius Umfraville scrisse Il Nobile Sport degli Stregoni nel
1620, tuttavia, il compito del Portiere era stato semplificato. Le aree di
punteggio erano state aggiunte al campo, e ai Portieri veniva raccomandato
di restare entro i loro confini, a custodire i cesti, anche se essi potevano
volare oltre quest’area nel tentativo di intimidire i Cacciatori avversari o di
dirottarli in anticipo.
I Battitori
I doveri dei Battitori sono cambiati di poco nei secoli ed è probabile che i
Battitori siano esistiti fin dall’introduzione dei Bolidi. Il loro primo dovere
è difendere i loro compagni di squadra dai Bolidi, cosa che fanno con
l’aiuto di mazze (un tempo clave, vedi la lettera di Goodwin Kneen al
Capitolo tre). I Battitori non sono mai stati goleador, e non c’è alcuna
indicazione che abbiano maneggiato la Pluffa.
I Battitori hanno bisogno di una buona dose di forza fisica per respingere
i Bolidi. Di conseguenza questo ruolo, più di ogni altro, in genere è stato
ricoperto più da maghi che da streghe. I Battitori devono anche possedere
un eccellente senso dell’equilibrio, poiché a volte è necessario che tolgano
entrambe le mani dalla scopa per opporsi a un Bolide con una presa a due
mani.
I Cacciatori
Quello del Cacciatore è il ruolo più antico del Quidditch, poiché un tempo il
gioco si risolveva essenzialmente nel segnare punti. I Cacciatori si passano
la Pluffa e segnano dieci punti ogni volta che riescono a farla passare
attraverso gli anelli.
Il solo cambiamento significativo nel ruolo del Cacciatore si verificò nel
1884, un anno dopo la sostituzione dei cesti con gli anelli.Venne allora
introdotta una nuova regola che stabiliva che solo il Cacciatore in possesso
di Pluffa poteva entrare nell’area di punteggio. Se entrava più di un
Cacciatore, il gol sarebbe stato annullato. La regola era studiata per bandire
lo Stooging, (vedi oltre alla voce «Falli»), un’azione secondo la quale due
Cacciatori entrano nell’area di punteggio e scaraventano da parte il
Portiere, lasciando un anello sguarnito perché il terzo Cacciatore possa
segnare. Le reazioni a questa nuova regola vennero registrate sulla Gazzetta
del Profeta dell’epoca.

I nostri Cacciatori non imbrogliano!
È stata questa la reazione sbalordita dei fan del Quidditch di tutta la Gran Bretagna ieri
sera quando la cosiddetta «Punizione anti-Stooging» è stata resa nota dal Dipartimento
per i Giochi e gli Sport Magici.
«Gli esempi di Stooging stanno aumentando» ha dichiarato ieri sera un infastidito
rappresentante del Dipartimento. «Siamo convinti che questa nuova regola eliminerà
le gravi ferite che ormai vediamo troppo spesso infliggere ai Portieri. D’ora in poi, un
solo Cacciatore tenterà di battere il Portiere, e non accadrà più che tre Cacciatori
tramortiscano il Portiere. Tutto sarà molto più corretto e leale».
A questo punto il rappresentante del Dipartimento è stato costretto a battere in
ritirata, poiché la folla inferocita aveva cominciato a bombardarlo di Pluffe. Sono
sopraggiunti alcuni maghi del Dipartimento di Applicazione della Legge Magica a
disperdere la folla, che minacciava di fare lo Stooging al Ministro della Magia in
persona.
Un bambino lentigginoso di sei anni ha lasciato la sala in lacrime.
«Adoravo lo Stooging» ha dichiarato tra i singhiozzi alla Gazzetta del Profeta. «A me
e al papà ci piaceva di vedere i Portieri spiaccicati. Non voglio più andare a vedere
nessunissima partita di Quidditch».
La Gazzetta del Profeta, 22 giugno 1884

Il Cercatore
I Cercatori sono in genere giocatori più rapidi e leggeri e devono avere sia
la vista acuta che la capacità di volare con una mano o senza mani. Data la
loro immensa importanza nel risultato complessivo della partita, poiché la
cattura del Boccino molto spesso strappa la vittoria dalle fauci della
sconfitta, i Cercatori corrono molti rischi di subire falli da parte dei
componenti della squadra avversaria. A dire il vero, mentre il ruolo di
Cercatore comporta un notevole prestigio, poiché essi sono per tradizione i
migliori volatori in campo, in genere sono i giocatori che subiscono gli
infortuni più gravi. «Buttar fuori il Cercatore» è la prima regola nella
Bibbia del Battitore di Brutus Scrimgeour.

Le Regole
Le regole seguenti vennero codificate dal Dipartimento per i Giochi e gli
Sport Magici fin dalla sua fondazione nel 1750:

1. Benché non vi siano limiti imposti all’altezza alla quale si può librare un
giocatore durante la partita, lui o lei non deve oltrepassare i confini del
campo. Se un giocatore dovesse varcarli, la sua squadra deve consegnare la
Pluffa alla squadra avversaria.
2. Il Capitano di una squadra può invocare il time out segnalandolo
all’arbitro. Questo è il solo momento in cui ai piedi dei giocatori è
consentito toccare terra durante una partita. Il time out può essere esteso
fino a una durata di due ore se una partita dura da più di dodici ore. Il
mancato ritorno in campo dopo due ore comporta la squalifica della
squadra.
3. L’arbitro può assegnare punizioni a una squadra. Il Cacciatore che batte
la punizione volerà dall’area di centrocampo verso l’area di punteggio. Tutti
i giocatori tranne il Portiere avversario devono tenersi indietro mentre la
punizione viene battuta.
4. La Pluffa può essere sottratta alla presa di un altro giocatore ma in nessun
caso un giocatore deve afferrare una parte del corpo di un altro giocatore.
5. In caso di infortuni, i giocatori non verranno sostituiti. La squadra
continuerà a giocare senza il giocatore infortunato.
6. Si possono portare le bacchette magiche in campo1 ma in nessun caso
devono essere usate contro membri della squadra avversaria, scope di
membri della squadra avversaria, contro l’arbitro, una delle palle o un
componente del pubblico.
7. Una partita a Quidditch termina solo quando è stato catturato il Boccino
d’Oro, o per mutuo consenso dei Capitani delle due squadre.
I falli
Le regole, naturalmente, sono fatte per essere infrante. Nei registri del
Dipartimento per i Giochi e gli Sport Magici sono elencati settecento falli
del Quidditch, e tutti si sono verificati durante la finale della prima Coppa
del Mondo, nel 1473. La lista completa dei falli, tuttavia, non è mai stata
messa a disposizione del pubblico magico. È opinione del Dipartimento che
maghi e streghe che leggessero la lista potrebbero «farsi venire delle idee».
Ho avuto la fortuna di ottenere l’accesso ai documenti relativi a questi falli
mentre effettuavo le ricerche per questo libro e posso confermare che dalla

loro pubblicazione non può venire niente di buono per il pubblico. Il
novanta per cento dei falli elencati è comunque impraticabile finché resterà
in vigore il bando di usare le bacchette contro la squadra opposta (bando
imposto nel 1538). Del rimanente dieci per cento, è indubbio che la gran
parte non verrebbe in mente nemmeno al giocatore più scorretto; per
esempio, «dar fuoco alla coda della scopa di un avversario», «aggredire la
scopa di un avversario con una clava», «attaccare un avversario con
un’ascia». Questo non significa che i moderni giocatori di Quidditch non
infrangano mai le regole. Qui sotto sono elencati dieci falli comuni. Il
termine Quidditch corretto per ciascun fallo è riportato nella prima colonna.

Gli Arbitri
Arbitrare una partita a Quidditch un tempo era un compito riservato ai
maghi e alle streghe più temerari. Zacharias Mumps ci narra che un arbitro
del Norfolk di nome CyprianYoudle morì durante una partita amichevole tra
maghi locali nel 1357. L’autore dell’incantesimo non fu mai catturato ma si
crede che si trattasse di un membro del pubblico. Mentre da allora non si
sono verificate documentabili uccisioni di arbitri, sono occorsi parecchi casi
di manipolazioni di scope nei secoli, il più pericoloso dei quali è la
trasformazione della scopa dell’arbitro in una Passaporta, così che lui o lei
viene trascinato via nel bel mezzo della partita e ricompare mesi dopo nel
deserto del Sahara. Il Dipartimento per i Giochi e gli Sport Magici ha
stabilito disposizioni severe sulle misure di sicurezza relative alle scope dei
giocatori e questi incidenti sono oggi, per fortuna, estremamente rari.
Un efficace arbitro di Quidditch dev’essere un volatore più che esperto.
Deve osservare le evoluzioni di quattordici volatori contemporaneamente e
l’infortunio più comune che colpisce gli arbitri è di conseguenza il
torcicollo. Nelle partite di professionisti l’arbitro è assistito da guardialinee

disposti lungo i lati del campo che si assicurano che né i giocatori né le
palle superino il perimetro esterno.
In Gran Bretagna, gli arbitri di Quidditch sono selezionati dal
Dipartimento per i Giochi e gli Sport Magici. Devono superare severe prove
di volo e un impegnativo esame scritto sulle regole del Quidditch e
dimostrare, nel corso di una serie di prove ravvicinate, che non
stregheranno o malediranno i giocatori scorretti nemmeno sotto grandissima
tensione.
1. Il diritto di portare sempre con sé la bacchetta venne sancito dalla Confederazione Internazionale dei Maghi nel 1692, quando
la persecuzione Babbana raggiunse la sua punta massima e i maghi progettavano di ritirarsi in clandestinità.

Capitolo Sette
Squadre di Quidditch di Gran Bretagna e Irlanda

La necessità di tenere il gioco del Quidditch segreto ai Babbani comporta
il fatto che il Dipartimento per i Giochi e gli Sport Magici ha dovuto
limitare il numero di partite giocate ogni anno. Mentre le partite amatoriali
sono permesse purché vengano seguite le corrette direttive, il numero delle
squadre di Quidditch professioniste è stato limitato fin dal 1674, quando
venne fondata la Lega. A quel tempo, le tredici migliori squadre di
Quidditch di Gran Bretagna e Irlanda furono selezionate per aderire alla
Lega e a tutte le altre fu imposto di sciogliersi. Le tredici squadre
continuano a gareggiare ogni anno per la Coppa della Lega.

Appleby Arrows
Questa squadra del Nord dell’Inghilterra venne fondata nel 1612. La sua
divisa è azzurro chiaro, decorata con una freccia d’argento. I fan delle
Arrows converranno che l’ora più gloriosa della loro squadra fu quando nel
1932 sconfisse quelli che all’epoca erano i campioni europei, i Vratsa
Vultures, in una partita che durò sedici giorni in condizioni di fitta nebbia e
pioggia. L’antica abitudine dei sostenitori della squadra di scagliare frecce
in aria dalle loro bacchette tutte le volte che i loro Cacciatori segnavano
venne messa al bando dal Dipartimento per i Giochi e gli Sport Magici nel
1894, quando uno dei dardi attraversò il naso dell’arbitro Nugent Potts.
Esiste una tradizionale, accesa rivalità tra le Arrows e le Vespe di
Winbourne (vedi oltre).

Ballycastle Bats
La squadra di Quidditch più osannata dell’Irlanda del Nord a tutt’oggi ha
vinto la Coppa di campionato per un totale di ventisette volte, il che la
colloca al secondo posto nella storia della classifica della Lega. I Bats
indossano una divisa nera con un pipistrello scarlatto sul petto.
La loro celebre mascotte, Barny il Pipistrello della Frutta, è anche ben
noto come il pipistrello ritratto nella pubblicità della Burrobirra (Bevete
Burrobirra e volerete come Barny!)

Caerphilly Catapults
Le Catapults gallesi, nate nel 1402, indossano una divisa a righe verticali
verde chiaro e scarlatto. La loro notevole storia comprende diciotto scudetti
e un memorabile trionfo alla finale della Coppa Europea del 1956, quando
sconfissero i norvegesi Karasjok Kites.
Il tragico decesso del loro più celebre giocatore, Dai «Dinamite»
Llewellyn, che finì divorato da una Chimera mentre si trovava in vacanza a
Mykonos, ebbe come conseguenza un giorno di lutto nazionale per tutti i
maghi e le streghe del Galles. La Medaglia in memoria di Dinamite Dai
attualmente viene attribuita alla fine di ogni stagione al giocatore della Lega
che ha corso il rischio più eccitante e sconsiderato durante una partita.

Cannoni di Chudley
Molti forse ritengono finiti i giorni di gloria dei Cannoni di Chudley, ma i
loro fedeli fan vivono nella speranza di un rinascimento. I Cannoni hanno
vinto la Coppa della Lega ventun volte, ma l’ultima è stata nel 1892 e le
loro prestazioni nell’ultimo secolo sono state fiacche. I Cannoni di Chudley
indossano vesti arancione brillante con una palla di cannone in volo e una
doppia C nera. Il motto della squadra venne cambiato nel 1972 da
«Trionferemo» a «Teniamo le dita incrociate e speriamo bene».

Falmouth Falcons
I Falcons indossano una divisa color grigio scuro e bianco con una testa di
falcone sul petto. I Falcons sono celebri per giocare duro, una reputazione
consolidata dai loro Battitori di fama internazionale, Kevin e Karl
Broadmoor, che hanno giocato per la squadra dal 1958 al 1969 e le cui
bizzarrie sono sfociate in non meno di quattordici sospensioni sancite dal
Dipartimento per i Giochi e gli Sport Magici. Motto della squadra:
«Vinceremo, ma se non vinciamo spacchiamo almeno un po’ di teste».

Holyhead Harpies
Quella delle Holyhead Harpies è una squadra gallese molto antica (fondata
nel 1203), unica tra le squadre di Quidditch di tutto il mondo per il fatto di
aver sempre ingaggiato solo streghe. La divisa delle Harpies è verde scuro
con un artiglio d’oro sul petto. È opinione diffusa che la sconfitta inflitta
dalle Harpies agli Heidelberg Harriers nel 1953 sia stata una delle partite di
Quidditch più belle mai viste. Giocata nel corso di sette giorni, la partita fu
conclusa dalla cattura spettacolare del Boccino da parte della Cercatrice
delle Harpies, Glynnis Griffiths. Il Capitano degli Harriers, Rudolf Brand,
scese fiero dalla scopa alla fine della partita e chiese in sposa la sua
corrispettiva, Gwendolyn Morgan, che lo colpì alla testa con la sua Tornado
Cinque.

Kenmare Kestrels
Questa squadra irlandese venne fondata nel 1291 ed è popolare in tutto il
mondo per le animose sfilate delle sue mascotte Lepricani e l’abilità nel
suonare l’arpa dei loro sostenitori. I Kestrels indossano vesti verde
smeraldo con due K gialle unite per l’asta sul petto. Darren O’Hare,
Portiere dei Kestrels dal 1947 al 1960, fu Capitano della Nazionale
Irlandese tre volte e a lui viene attribuita l’invenzione della Formazione
d’Attacco dei Cacciatori Testa difalco (vedi Capitolo dieci).

Montrose Magpies
Le Magpies sono la squadra più di successo della storia della Coppa della
Lega Inglese e Irlandese, che hanno vinto trentadue volte. Due volte
campioni europei, le Megpies hanno fan sparsi in tutto il mondo. Tra i loro
numerosi giocatori di spicco vi sono la Cercatrice Eunice Murray (morta nel
1942), che una volta fece richiesta di «un Boccino più veloce perché con
questo è troppo facile», e Hamish McFarlan (Capitano dal 1957 al 1968),
che fece seguire alla brillante carriera nel Quidditch un periodo ugualmente
illustre come Direttore del Dipartimento per i Giochi e gli Sport Magici. Le
Magpies indossano una divisa bianca e nera con una gazza sul petto e
un’altra sul dorso.

Portree Pride
Questa squadra viene dall’Isola di Skye, dove fu fondata nel 1292. I
«Prides», come sono noti ai loro fan, indossano una veste viola scuro con
una stella d’oro sul petto. La loro più famosa Cacciatrice, Catriona
McCormack, capitanò la squadra in due vittorie di campionato negli anni
Sessanta e giocò per la Scozia trentasei volte. Sua figlia Meaghan
attualmente è Portiere della squadra. (Suo figlio Kirley è chitarra solista
della popolare band magic Le Sorelle Stravagarie).

Puddlemere United
Fondato nel 1163, il Puddlemere United è la squadra più antica della Lega.
Ha al suo attivo ventidue vittorie di campionato e due Coppe Europee.
L’inno della squadra, «Respingete quei Bolidi, ragazzi, e scagliate qui
quella Pluffa» di recente è stato inciso dalla cantante Celestina Warbeck per
raccogliere fondi per l’Ospedale di St Mungo per le Malattie e le Ferite
Magiche. I giocatori del Puddlemere indossano vesti blu oltremare che
recano il simbolo della squadra, due mazzesorde d’oro incrociate.

Tutshill Tornados
I Tornados indossano vesti azzurro cielo con una doppia T blu scuro sul
petto e sul dorso. Fondata nel 1520, la squadra godette del suo periodo di
maggior successo all’inizio del Ventesimo secolo quando, capitanata dal
Cercatore Roderick Plumpton, vinse la Coppa della Lega cinque volte di
fila, record inglese e irlandese. Roderick Plumpton giocò come Cercatore
per l’Inghilterra ventidue volte e detiene il record inglese della cattura più
rapida di un Boccino durante una partita (tre secondi e mezzo, contro le
Caerphilly Catapults nel 1921).

Vespe di Winbourne
Le Vespe di Winbourne indossano una veste a strisce orizzontali gialle e
nere con una vespa sul petto. Fondata nel 1312, la squadra ha vinto diciotto
volte il campionato ed è entrata due volte in semifinale in Coppa Europa. Si
dice che le Vespe abbiano preso il nome da un brutto incidente occorso
durante una partita contro le Appleby Arrows nella metà del
Diciassettesimo secolo, quando un Battito re, superando un albero a bordo
campo, notò un nido di vespe tra i rami e lo scagliò contro il Cercatore delle
Arrows, che subì tante punture da doversi ritirare dalla partita. Il Winbourne
vinse e da allora adottò la vespa come portafortuna. I fan delle Vespe (note
anche come le «Pungiglione») d’abitudine ronzano forte per distrarre i
Cacciatori avversari quando battono le punizioni.

Wigtown Wanderers
Questa squadra dei Borders fu fondata nel 1422 dai sette figli di un
macellaio magico chiamato Walter Parkin. I quattro fratelli e le tre sorelle
erano, come riferiscono tutte le cronache, una squadra formidabile che di
rado perdeva una partita, in parte, si dice, a causa del senso di minaccia
alimentato nelle squadre avversarie dalla vista di Walter in piedi a bordo
campo con la bacchetta in una mano e una mannaia nell’altra. Spesso nel
corso dei secoli della squadra di Wigtown hanno fatto parte discendenti dei

Parkin, e in omaggio alle loro origini i giocatori indossano una veste rosso
sangue con una mannaia d’argento sul petto.

Capitolo Otto
La diffusione del Quidditch nel mondo
Europa
Il Quidditch era ampiamente diffuso in Irlanda già nel Quattordicesimo
secolo, come è dimostrato dalla cronaca di una partita nel 1385 stilata da
Zacharias Mumps: «Una squadra di Stregoni di Cork venne in volo per una
partita in Lancashire e offese i locali battendo sonoramente i loro campioni.
Gli Irlandesi conoscevano trucchi con la Pluffa mai visti prima in
Lancashire e dovettero lasciare il villaggio di corsa temendo per la propria
vita quando i presenti estrassero le bacchette e diedero loro la caccia».
Fonti diverse dimostrano che il gioco si era diffuso in altre parti d’Europa
all’inizio del Quindicesimo secolo. Sappiamo che la Norvegia si convertì
presto al gioco (è possibile che sia stato Olaf, il cugino di Goodwin Kneen,
a introdurlo in patria?) grazie ai versi scritti dal poeta Ingolfr il Giambico
all’inizio del 1400:
Che profonda emozione a mezz’aria librarsi,
Col vento tra i capelli sul Boccino scagliarsi,
Mi avvicino e la folla, la sento, esulta già
Ma poi arriva il Bolide che mi ribalterà.

Circa nello stesso periodo, il mago francese Malecrit scrisse le seguenti
battute nella sua tragedia Hélas, Je me suis Transfiguré Les Pieds («Ahimè,
mi sono Trasfigurato i piedi»):
GRENOUILLE: Crapaud, oggi non posso venire con te al mercato.
CRAPAUD: Ma Grenouille, non posso condurvi la mucca da solo.
GRENOUILLE: Lo sai, Crapaud, che questa mattina devo fare la Portiera. Chi fermerà la Pluffa,
se non io?

L’anno 1473 vide la prima Coppa del Mondo di Quidditch della storia,
anche se le nazioni rappresentate erano tutte europee. Il fatto che non si

presentarono squadre provenienti da nazioni più remote può essere
attribuito alla caduta dei gufi che trasportavano gli inviti, alla riluttanza
degli invitati nell’intraprendere un viaggio così lungo e rischioso, o forse
semplicemente al fatto che preferirono restare a casa.
La finale fra la Transilvania e le Fiandre è passata alla storia come la più
violenta di tutti i tempi e molti dei falli allora registrati non si erano mai
visti prima: per esempio, la Trasfigurazione di un Cacciatore in una
moffetta, la tentata decapitazione di un Portiere con uno spadone e la
liberazione, da sotto la veste del Capitano della Transilvania, di un
centinaio di vampiri succhiasangue.
La Coppa del Mondo da allora si è tenuta ogni quattro anni, anche se solo
nel Diciassettesimo secolo si presentarono in gara squadre non europee. Nel
1652 venne fondata la Coppa Europa, che da allora è stata giocata ogni tre
anni.
Delle molte eccellenti squadre europee, forse la più famosa è quella
bulgara dei Vratsa Vultures. Sette volte vincitori della Coppa Europa, i
Vratsa Vultures sono senza dubbio una delle squadre più emozionanti del
mondo da vedere all’opera, pionieri del punto lungo (ossia del lancio
dall’esterno dell’area di punteggio), sempre desiderosi di dare a nuovi
giocatori la possibilità di farsi un nome.
In Francia, i più frequenti vincitori di campionato, i Quiberon
Quafflepunchers sono celebri per il loro gioco a effetto tanto quanto per la
loro veste rosa shocking. In Germania troviamo gli Heidelberg Harriers,
la squadra che il Capitano dell’Irlanda Darren O’Hare una celebre volta
definì «più feroce di un drago e astuta il doppio».
Il Lussemburgo, nazione da sempre molto dedita al Quidditch, ci ha dato
i Bigonville Bombers, osannati per le loro strategie d’attacco e sempre tra i
primi nella classifica dei gol. La squadra portoghese delle Braga
Broomfleet di recente si è imposta ai massimi livelli dello sport con il suo
pionieristico sistema di marcatura dei Battitori; e i polacchi Grodzisk
Goblins ci hanno regalato forse il Cercatore più innovativo del mondo,
Josef Wronski.

Australia e Nuova Zelanda

Il Quidditch fu introdotto in Nuova Zelanda attorno al Diciassettesimo
secolo, probabilmente da una squadra di erbologi europei che era andata
laggiù in spedizione alla ricerca di piante e funghi magici. Si dice che dopo
una lunga, faticosa giornata a raccogliere campioni, i maghi e le streghe
della spedizione si sfogassero giocando a Quidditch sotto lo sguardo
attonito della comunità magica locale. Il Ministero della Magia della Nuova
Zelanda ha certo speso molto tempo e denaro per evitare che i Babbani
s’impadronissero dell’arte di quel periodo che chiaramente ritrae maghi
bianchi intenti a giocare a Quidditch (questi graffiti e dipinti ora sono in
mostra al Ministero della Magia di Wellington).
La diffusione del Quidditch in Australia si crede abbia avuto luogo
attorno al Diciottesimo secolo. Si può dire che l’Australia sia un’area di
gioco ideale, viste le enormi di stese di entroterra disabitato dove possono
essere allestiti campi da Quidditch.
Le squadre degli antipodi hanno sempre emozionato le platee europee
con la loro rapidità e capacità d’intrattenimento. Tra le migliori vi sono le
Moutohora Macaws (Nuova Zelanda), con la loro celebre divisa rossa,
gialla e blu, e Sparky, la Fenice mascotte. I Thundelarra Thunderers e i
Woollongong Warriors hanno dominato il campionato australiano per più
di un secolo. La loro rivalità è leggendaria nella comunità magica
australiana, tanto che una replica diffusa a una richiesta o a una vanteria
improbabile è «Sicuro, e io farò l’arbitro nella prossima partita ThunderersWarriors ».

Africa
Il manico di scopa probabilmente venne introdotto nel continente africano
da maghi e streghe europei in viaggio laggiù per raccogliere informazioni
su alchimia e astronomia, materie nelle quali i maghi africani sono sempre
stati particolarmente versati. Benché non praticato diffusamente quanto in
Europa, il Quidditch sta diventando sempre più popolare in tutto il
continente africano.
In particolare l’Uganda sta emergendo come una nazione dedita al
Quidditch. La squadra più rilevante, i Patonga Proudsticks, pareggiarono
contro le Montrose Magpies nel 1986 con meraviglia di gran parte del
mondo dedito al Quidditch. Sei giocatori dei Proudsticks di recente hanno

rappresentato l’Uganda alla Coppa del Mondo di Quidditch, il più alto
numero di giocatori di una stessa squadra mai ammesso in una squadra
nazionale. Altre squadre africane degne di nota sono i Tchamba Charmers
(Togo), maestri del passaggio all’indietro; i Gimbi Giant-Slayers (Etiopia),
due volte vincitori della Coppa Panafricana; e i Sumbawanga Sunrays
(Tanzania), una squa dra molto popolare il cui cerchio della morte in
formazione ha incantato le platee di tutto il mondo.

America del Nord
Il Quidditch ha raggiunto il continente nordamericano all’inizio del
Diciassettesimo secolo, anche se ha preso piede lentamente a causa
dell’intensità dei sentimenti antimaghi sventuratamente importati
dall’Europa all’epoca. L’enorme cautela dei maghi coloni, molti dei quali
avevano sperato di trovare meno pregiudizi nel Nuovo Mondo, portò a
limitare la diffusione del gioco, almeno all’inizio. Più di recente, tuttavia, il
Canada ci ha dato tre delle squadre di Quidditch più abili del mondo: i
Moose Jaw Meteorites, gli Hayleybury Hammers e gli Stonewall
Stormers.
I Meteorites furono minacciati di scioglimento nel 1970 a causa della
loro costante abitudine di librarsi in voli celebrativi delle loro vittorie sulle
città e i villaggi vicini seminando dalle code delle scope scintille
fiammeggianti. La squadra ora limita questa consuetudine entro i confini
del campo alla fine di ogni incontro e di conseguenza le partite dei
Meteorites restano una grande attrazione turistica magica.
Gli Stati Uniti non hanno prodotto molte squadre di Quidditch di livello
mondiale come altre nazioni perché il gioco ha dovuto competere con il
gioco americano su scopa chiamato Quodpot. Una variante del Quidditch, il
Quodpot fu inventato nel Diciottesimo secolo dal mago Abraham
Peasegood, che aveva portato con sé una Pluffa dal Vecchio Continente,
deciso a mettere insieme una squadra di Quidditch. La leggenda vuole che
la Pluffa di Peasegood inavvertitamente entrò in contatto con la punta della
sua bacchetta dentro il suo baule, e così, quando finalmente lui la prese e
cominciò a scagliarla attorno con noncuranza, essa gli esplose in faccia.
Peasegood, il cui senso dell’umorismo doveva essere notevole, decise
immediatamente di ricreare l’effetto con una serie intera di palle di cuoio e

ben presto l’idea del Quidditch fu dimenticata mentre lui e i suoi amici
elaboravano un gioco incentrato sulle proprietà esplosive della ribattezzata
Quod. Nel gioco del Quodpot ci sono undici giocatori per squadra. Si
lanciano tra loro la Quod, o Pluffa modificata, cercando di spedirla dentro il
«pot» all’estremità del campo prima che esploda. Ogni giocatore in
possesso di Quod quando essa esplode deve abbandonare il campo. Quando
la Quod è al sicuro nel «pot» (un piccolo calderone contenente una
soluzione che impedisce alla Quod di esplodere), la squadra che ha segnato
ottiene un punto e viene fatta entrare in campo una nuova Quod. Il Quodpot
ha avuto un certo successo come sport di nicchia in Europa, anche se la
stragrande maggioranza dei maghi rimane fedele al Quidditch. Nonostante
le attrattive concorrenti del Quodpot, il Quidditch sta guada gnando
popolarità negli Stati Uniti. Di recente due squadre si sono imposte a livello
internazionale: le texane Sweetwater All-Stars, che hanno ottenuto una
meritata vittoria sui Quiberon Quaffle - punchers nel 1993 dopo
un’avvincente partita di cinque giorni; e i Fitchburg Finches, in
Massachusetts, che a oggi hanno vinto il campionato americano sette volte
e il cui Cercatore, Maximus Brankovitch III, ha capitanato l’Ame rica nelle
due ultime Coppe del Mondo.

America del Sud
Il Quidditch si gioca in tutta l’America del Sud, anche se deve competere
con il popolare Quodpot come nel Nord. Sia Argentina che Brasile hanno
raggiunto i quarti di finale alla Coppa del Mondo nell’ultimo secolo. Senza
dubbio la nazione più portata per il Quidditch nell’America del Sud è il
Perù, che si mormora potrebbe diventare entro dieci anni il primo vincitore
latinoamericano della Coppa del Mondo. Si ritiene che gli stregoni
peruviani abbiano avuto il loro primo contatto col Quidditch grazie a maghi
europei inviati dalla Confederazione Internazionale per censire il numero di
Vipertooth (si tratta del drago nativo del Perù). Il Quidditch da allora è
diventato un’autentica ossessione per la comunità magica, e la squadra più
celebre, i Tarapoto Tree-Skimmers, di recente ha giocato in tutta Europa
con enorme successo.

Asia
Il Quidditch non ha mai raggiunto grande popolarità nell’Est, dal momento
che la scopa volante è una rarità in paesi in cui il tappeto è ancora il mezzo
di trasporto prefe rito. I Ministri della Magia di paesi come l’India, il Paki
stan, il Bangladesh, l’Iran e la Mongolia, che promuovono tutti un fiorente
commercio di tappeti volanti, considerano il Quidditch con un certo
sospetto, anche se lo sport in effetti ha i suoi fan tra i maghi e le streghe
della strada.
L’eccezione a questa regola generale è il Giappone, dove il Quidditch ha
visto una crescita regolare di popolarità nel cor so dell’ultimo secolo. La
squadra più brillante del Giap po ne, i Toyohashi Tengu, è stata sconfitta
per un soffio dai lituani Gorodok Gargoyles nel 1994. La con suetudine
giapponese di dar fuoco alle scope con molte cerimonie in caso di sconfitta
è tuttavia disapprovata dalla Confederazione Internazionale del Comitato
Magico del Quidditch in quanto è un gran spreco di legno buono.

Capitolo Nove
L’evoluzione della Scopa da Corsa

Fino

all’inizio del Diciannovesimo secolo, il Quidditch si giocava in sella
a scope di uso quotidiano di qualità variabile. Queste scope rappresentavano
un notevole miglioramento rispetto alle loro antenate medioevali;
l’invenzione dell’Incantesimo Imbottito da parte di Elliot Smethwyck nel
1820 fu un bel passo avanti verso una maggior comodità dei manici di
scopa (vedi Fig. F). Tuttavia, i manici di scopa del Diciannovesimo secolo
in genere non erano in grado di raggiungere alte velocità e spesso erano
difficili da controllare alle alte quote. Le scope tendevano a essere fatte a
mano da singoli fabbricanti e mentre essi sono da ammirare per la cura del
design e l’abilità artigianale, la tenuta delle scope di rado era all’altezza del
loro bell’aspetto.

Fig. F
Un caso pertinente è quello della Oakshaft 79 (così chiamata perché il
primo esemplare venne costruito nel 1879). Creata dal costruttore di scope
Elias Grimstone di Portsmouth, la Oakshaft è una bella scopa con un
manico di quercia molto grosso, progettata per il volo di durata e per
sostenere i venti d’alta quota. La Oakshaft è ora una scopa d’epoca che
raggiunge quotazioni notevoli, ma i tentativi di usarla per il Quidditch non
ebbero mai successo. Troppo ingombrante per svoltare ad alta velocità, la

Oakshaft non diventò mai molto popolare tra coloro che preferivano
l’agilità alla sicurezza, anche se verrà sempre ricordata come la scopa usata
nella prima traversata atlantica su scopa della storia, a opera di Jocunda
Sykes nel 1935. (Prima di allora, i maghi preferivano imbarcarsi piuttosto
che fidarsi delle scope sulla lunga distanza. L’Apparizione diventa sempre
più inaffidabile quando si tratta di distanze molto vaste, e solo i maghi
molto abili sono in grado di tentarla da un continente all’altro).
La Moontrimmer, che fu creata da Gladys Boothby per la prima volta
nel 1901, rappresentò un balzo in avanti, e per un certo periodo questa
scopa snella col manico di frassino fu molto richiesta come scopa da
Quidditch. Il principale vantaggio della Moontrimmer rispetto ad altre
scope era la sua abilità nel raggiungere quote superiori a quelle toccate fino
ad allora (e di rimanere controllabile a quelle altezze). Gladys Boothby non
riuscì a produrre Moontrimmer nelle quantità richieste dai giocatori di
Quidditch. La produzione di una nuova scopa, la Silver Arrow, fu salutata
con entusiasmo; essa fu la vera antenata della scopa da corsa, e raggiunse
velocità assai superiori alla Moontrimmer o alla Oakshaft (fino a settanta
miglia all’ora con il vento in coda), ma come queste fu opera di un singolo
mago (Leonard Jewkes) e la richiesta superò di molto l’offerta.
La svolta avvenne nel 1926, quando i fratelli Bob, Bill e Barnaby
Ollerton avviarono la Compagnia Tornado. Il loro primo modello, la
Tornado Uno, venne prodotta in quantità mai viste prima e promossa come
una scopa da corsa progettata appositamente per uso sportivo. La Tornado
fu un successo immediato e decisivo, curvava come nessuna scopa
precedente, e di lì a un anno tutte le squadre di Quidditch del paese
montavano Tornado.
II fratelli Ollerton non rimasero a lungo i soli detentori del mercato delle
scope da corsa. Nel 1929 una seconda compagnia di scope da corsa venne
fondata da Randolph Keitch e Basil Horton, entrambi giocatori dei
Falmouth Falcons. La prima scopa della Comet Trading Company fu la
Comet 140: come il numero di modelli che Keitch e Horton sottoposero a
test prima di metterla in commercio. L’Incantesimo di Frenaggio brevettato
Horton-Keitch faceva sì che fosse molto meno probabile che i giocatori di
Quidditch oltrepassassero le reti o volassero fuori gioco, e la Comet
divenne per questo la scopa preferita da molte squadre inglesi e irlandesi.
Mentre la competizione Tornado-Comet si intensificava, segnata dalla
produzione delle più sofisticate Tornado Due e Tre rispettivamente nel 1934

e nel 1937, e della Comet 180 nel 1938, altri costruttori di manici di scope
spuntavano in tutta Europa.
La Tinderblast fu lanciata sul mercato nel 1940. Prodotta dalla
compagnia Ellerby e Spudmore della Fore sta Nera, la Tinderblast è una
scopa assai docile, anche se non ha mai raggiunto le altissime velocità delle
Comet e delle Tornado. Nel 1952 Ellerby e Spudmore proposero un nuovo
modello, la Swiftstick. Più veloce della Tinderblast, la Swiftstick tuttavia
ha la tendenza a perdere potenza in salita e non è mai stata usata dalle
squadre professioniste di Quidditch.
Nel 1955 la Scope Universal Ltd introdusse la Shooting Star, la scopa da
corsa più economica a tutt’oggi. Purtroppo, dopo un iniziale picco di
popolarità, si scoprì che la Shooting Star perdeva velocità e quota
invecchiando, e la Scope Universal cessò l’attività nel 1978.
Nel 1967 il mondo delle scope fu scosso dalla fondazione della
Compagnia Scope da Corsa Nimbus. Non si era mai visto prima nulla di
simile alla Nimbus Mille. In grado di raggiungere fino a cento miglia orarie
di velocità e di curvare di 360 gradi in un punto prestabilito a mezz’aria, la
Nimbus combinava l’affidabilità della vecchia Oakshaft 79 con la facilità di
guida delle migliori Tornado. La Nimbus divenne all’istante la scopa
preferita dalle squadre professioniste di Quidditch di tutta Europa, e i
modelli suc cessivi (1001, 1500 e 1700) hanno mantenuto la Compagnia
Scope da Corsa Nimbus in vetta al mercato.
La Twigger 90, prodotta per la prima volta nel 1990, secondo i suoi
costruttori Flyte e Barker avrebbe dovuto sostituire la Nimbus come leader
di mercato. Tuttavia, benché dotata di ottime rifiniture e di una serie di
nuove trovate come il Fischio d’Avvertimento e le Setole Autoraddrizzanti
di serie, la Twigger s’imbarca alle alte velocità e si è guadagnata l’infausta
reputazione di essere cavalcata da maghi con più galeoni che buonsenso.

Capitolo Dieci
Il Quidditch al giorno d’oggi

Il gioco del Quidditch continua a emozionare e ossessionare

i suoi
numerosi fan di tutto il mondo. Oggigiorno ogni acquirente di un
biglietto per una partita a Quidditch ha la garanzia di assistere a una gara
raffinata tra volatori di grande abilità (a meno che, naturalmente, il Boccino
non venga catturato nei primi cinque minuti di gioco, nel qual caso ci
sentiamo tutti un po’ truffati). Prova ne sono le complesse azioni che sono
state ideate nella sua lunga storia da maghi e streghe desiderosi di spingere
sempre oltre se stessi e il gioco. Alcune di esse sono elencate qui di seguito.

Bludger Backbeat
Azione nella quale il Battitore colpisce il Bolide con un colpo di mazza di
rovescio, scagliandolo dietro di sé invece che davanti. Difficile da sferrare
con precisione ma ottimo per confondere gli avversari.

Dipplebeater Defence
Entrambi i Battitori colpiscono un Bolide contemporaneamente per
convogliare più potenza: il risultato è un attacco di Bolide di intensità assai
superiore.

Double Eight Loop

Mossa difensiva del Portiere, di solito utilizzata contro gli avversari che
battono una punizione, nella quale il Portiere volteggia attorno a tutti e tre
gli anelli ad alta velocità per bloccare la Pluffa.

Finta Wronski
Il Cercatore precipita verso il suolo fingendo di aver visto il Boccino molto
più in basso, ma scarta dalla picchiata appena prima di abbattersi sul
campo. Ha lo scopo di indurre il Cercatore avversario a imitarlo e a
schiantarsi. Prende il nome dal Cercatore polacco Josef Wronski.

Formazione d’Attacco Testadifalco
I Cacciatori si dispongono in una formazione a freccia e volano insieme
verso le reti. Altamente intimidatoria nei confronti della squadra avversaria
ed efficace per togliere di torno gli altri giocatori.

Manovra di Porskoff
Il Cacciatore in possesso di Pluffa vola verso l’alto, facendo credere ai
Cacciatori avversari che sta tentando di sfuggire loro per segnare, ma poi
scaglia la Pluffa in basso, a un Cacciatore della sua squadra pronto ad
afferrarla. È essenziale un tempismo perfetto. Ha preso il nome dalla
Cacciatrice russa Petrova Porskoff.

Parkin’s Pincer
Così battezzata in nome dei primi membri dei Wigtown Wanderers, che si
ritiene abbiano inventato questa azione. Due Cacciatori marcano stretto un
Cacciatore avversario sui due lati, mentre il terzo si scaglia a capofitto verso
di lui.

Plumpton Pass
Azione del Cercatore: uno sbandamento in apparenza frutto di distrazione
per cui il Boccino s’infila su per una ma nica. Prende il nome da Roderick
Plumpton, Cercatore dei Tornado di Tutshill, che utilizzò l’azione nella sua
famosa presa da record del Boccino nel 1921. Benché alcuni critici
sostenessero che si trattò di un incidente, Plumpton affermò fino alla morte
di averlo fatto di proposito.

Reverse Pass
Un Cacciatore passa la Pluffa sopra la propria spalla a un compagno di
squadra. Difficile essere precisi.

Sloth Grip Roll
Appeso alla scopa a testa in giù, il giocatore si tiene stretto con mani e piedi
per evitare un Bolide.

Starfish and Stick
Azione di difesa del Portiere, che tiene la scopa in orizzontale con una
mano e un piede stretti attorno al manico, e protende tutto il corpo nel vuoto
(vedi Fig. G). Mai tentare una Stella senza bastone.

Fig. G

Tackle Transilvano
Visto per la prima volta alla Coppa del Mondo del 1473, è un finto pugno
sul naso. Finché non vi è contatto, l’azione non è illegale, anche se è
difficile metterla a segno quando entrambe le parti cavalcano scope lanciate
a gran velocità.

Woollongong Shimmy
Messo a punto dagli australiani Warriors di Woollongong, è un movimento
a zigzag ad alta velocità allo scopo di seminare i Cacciatori avversari.

Senza alcun dubbio il Quidditch è diventato irriconoscibile da quando
Gertie Keddle vide per la prima volta quegli ‘idioti’ sulla Palude di
Queerditch. Forse, se fosse vissuta oggi, anche lei si sarebbe emozionata
davanti alla poesia e alla potenza del Quidditch. Che il gioco possa con
tinuare a evolversi e che le future generazioni di maghi e di streghe possano
divertirsi con questo sport sommamente glorioso!

Note sull’Autore

KENNILWORTHY WHISP è un noto esperto di Quidditch (e anche, per sua
ammissione, un fanatico). Ha scritto molti volumi sul Quidditch, tra cui Il
miracolo dei Wigtown Wanderers, Volava come un pazzo (la biografia di
Dai «Dinamite» Llewellyn) e Colpire i Bolidi – Inchiesta sulle strategie di
difesa nel Quidditch.
Kennilworthy Whisp divide il suo tempo tra la sua casa nel
Nottinghamshire e «ovunque giochino i Wigtown Wanderers questa
settimana». Tra i suoi hobby vi sono il back gammon, la cucina vegetariana
e la collezione di manici di scopa d’antiquariato.

Titolo dell’originale inglese: Quidditch Through the Ages
Traduzione di Beatrice Masini
Tutti i diritti riservati; nessuna parte di questa pubblicazione può essere riprodotta o trasmessa con
qualsiasi mezzo, elettronico, meccanico, tramite fotocopie o altro, senza previa autorizzazione
dell’editore
Questa edizione digitale é stata pubblicata da Pottermore nel 2016
Edizione italiana pubblicata da Adriano Salani Editore S.p.A.
Text © J.K. Rowling 2001
Illustrazioni interne e scritte a mano © J.K. Rowling 2001
Copyright edizione italiana © Adriano Salani Editore S.p.A. 2002
Illustrazioni copertina di Olly Moss © Pottermore Limited 2016
Harry Potter characters, names and related indicia are trademarks of and © Warner Bros.
Entertainment Inc.
J.K. ROWLING’S WIZARDING WORLD TM J.K. Rowling and Warner Bros. Entertainment Inc.
All rights reserved.
Si rivendica il diritto morale dell’autore
Comic Relief (UK) è stata fondata nel 1985 da un gruppo di comici inglesi, per raccogliere fondi a
sostegno di progetti che promuovevano la giustizia sociale e aiutavano a combattere la povertà. Il
denaro raccolto dalle vendite internazionali di questo libro servirà ad aiutare bambini e ragazzi nel
Regno Unito e nel mondo, perché siano preparati per il futuro: in sicurezza, in salute, con una buona
istruzione e l’opportunità di esprimere tutto il loro potenziale. Comic Relief (UK) è un ente di
beneficenza registrato: 326568 (Inghilterra/Galles); SC039730 (Scozia).
www.comicrelief.com
Con il nome dell’incantesimo che nei libri di Harry Potter illumina il buio, Lumos è stato fondato da
J.K. Rowling perché entro il 2050 non sia più necessario rivolgersi a orfanotrofi e istituti per i
bambini più vulnerabili e si possa garantire a tutte le future generazioni di bambini di crescere in una
famiglia che li ami. Lumos è il nome operative della Fondazione Lumos, una società a responsabilità
limitata, registrata in Inghilerra e in Galles, numero 5611912. Ente di beneficenza registrato numero
1112575.
www.wearelumos.org
Source ISBN 978-1-78110-680-8
ISBN 978-1-78110-926-7

INDICE
Introduzione
1
Il Mago e il Pentolone Salterino
Il commento di Albus Silente su Il Mago e il Pentolone Salterino
2
La Fonte della Buona Sorte
Il commento di Albus Silente La Fonte della Buona Sorte
3
Lo Stregone dal Cuore Peloso
Il commento di Albus Silente Lo Stregone dal Cuore Peloso
4
Baba Raba e il Ceppo Ghignante
Il commento di Albus Silente Baba Raba e il Ceppo Ghignante
5
La Storia dei Tre Fratelli
Il commento di Albus Silente La Storia dei Tre Fratelli

Introduzione
Le Fiabe di Beda il Bardo sono una raccolta di storie scritte per giovani
maghi e streghe. Sono state popolari favole serali per secoli, perciò il
Pentolone Salterino e la Fonte della Buona Sorte sono altrettanto familiari a
molti studenti di Hogwarts quanto Cenerentola e la Bella Addormentata nel
Bosco lo sono ai bambini Babbani (non magici).
Le storie di Beda assomigliano alle nostre favole per molti aspetti; per
esempio, la virtù vi è generalmente ricompensata e la cattiveria punita. C’è
però un’ovvia differenza. Nelle favole Babbane, la magia sta di solito alla
radice dei problemi dei protagonisti: la strega cattiva ha avvelenato la mela,
o ha fatto dormire la principessa per cent’anni, o ha trasformato il principe
in un’orribile bestia. Nelle Fiabe di Beda il Bardo, invece, incontriamo eroi
ed eroine in grado essi stessi di praticare la magia, ma che ciononostante
hanno le nostre stesse difficoltà a risolvere i propri problemi. Le storie di
Beda hanno aiutato generazioni di genitori magici a spiegare questa triste
verità ai loro figli: la magia crea tanti problemi quanti ne risolve.
Un’altra notevole differenza tra queste fiabe e le loro controparti
Babbane è che le streghe di Beda sono molto più attive nel cercare la
propria fortuna rispetto alle nostre eroine. Asha, Altheda, Amata e Baba
Raba sono streghe che prendono il proprio destino in mano, invece di farsi
un pisolino secolare o aspettare che spunti qualcuno con la scarpetta che
hanno perso. L’eccezione a questa regola, l’anonima fanciulla dello
Stregone dal Cuore Peloso, si comporta più come una principessa delle
nostre fiabe, ma nessuno vive per sempre felice e contento, alla fine della
sua storia.
Beda il Bardo è vissuto nel quindicesimo secolo e la gran parte della sua
vita rimane avvolta dal mistero. Si sa che è nato nello Yorkshire e l’unica
xilografia esistente lo mostra con una barba straordinariamente rigogliosa.
Se le sue fiabe riflettono accuratamente le sue opinioni, doveva essere
abbastanza bendisposto verso i Babbani, che considerava più ignoranti che
malevoli; diffidava della Magia Oscura e credeva che i peggiori eccessi dei

maghi derivassero da tratti fin troppo umani di crudeltà, apatia o arrogante
abuso dei propri talenti. Gli eroi e le eroine che trionfano nelle sue storie
non sono i più dotati di poteri magici, ma coloro che dimostrano maggiori
gentilezza, buonsenso e ingegnosità.
Un mago dei giorni nostri che condivideva simili idee era, naturalmente,
il Professor Albus Percival Wulfric Brian Silente, Ordine di Merlino (Prima
Classe), Preside della Scuola di Magia e Stregoneria di Hogwarts, Supremo
Pezzo Grosso della Confederazione Internazionale dei Maghi, e Stregone
Capo del Wizengamot. È stata ciononostante una sorpresa scoprire, tra le
molte carte che Silente ha lasciato in eredità agli Archivi di Hogwarts, una
serie di commenti alle Fiabe di Beda il Bardo. Non sapremo mai se siano
stati scritti per il proprio piacere o in vista di una pubblicazione; ma per
gentile concessione della Professoressa Minerva McGranitt, attuale Preside
di Hogwarts, siamo oggi lieti di pubblicare in questa sede i commenti del
Professor Silente, insieme a una nuova traduzione del testo di Beda a cura
di Hermione Granger. Confidiamo che le intuizioni del Professor Silente,
che includono osservazioni sulla storia della magia, ricordi personali e
informazioni illuminanti sugli elementi chiave di ogni fiaba, faranno
apprezzare a una nuova generazione di maghi e di Babbani Le Fiabe di
Beda il Bardo. Chiunque abbia avuto la fortuna di conoscere il Professor
Silente non può non credere che sarebbe stato felice di contribuire a questo
progetto, dato che i diritti d’autore saranno donati al Lumos, che opera per
aiutare i bambini in disperato bisogno di essere ascoltati.
Ci corre l’obbligo di aggiungere una piccola osservazione alle note del
Professor Silente. Per quanto possiamo arguire, le note furono terminate
circa diciotto mesi prima dei tragici eventi che si verificarono in cima alla
Torre di Astronomia di Hogwarts. Chi conosce la storia della più recente
guerra tra maghi (per esempio chi ha letto tutti e sette i volumi sulla vita di
Harry Potter) si accorgerà che il Professor Silente rivela qualcosa di meno
di quello che sa – o sospetta – a proposito dell’ultima fiaba di questo libro.
Il motivo di tale omissione sta, forse, in quanto Silente ebbe a dire sulla
verità, molti anni or sono, al suo pupillo preferito e più famoso:
È una cosa meravigliosa e terribile, e per questo va trattata con molta
cautela.

Che siamo d’accordo con lui o meno, possiamo forse scusarlo per aver
cercato di proteggere i futuri lettori dalle tentazioni in cui lui stesso era
caduto e per le quali ha pagato un prezzo così terribile.
J.K. Rowling
2008

Nota alle note
I commenti del Professor Silente si rivolgono a un pubblico di maghi,
perciò ho inserito occasionalmente la spiegazione di qualche termine o fatto
che potesse necessitare di un chiarimento per i lettori Babbani.
JKR

1

IL MAGO E IL PENTOLONE SALTERINO
C’era una volta un vecchio mago gentile che adoperava la magia con
generosità e saggezza a beneficio dei suoi vicini. Invece di rivelare la vera
origine del suo potere, egli fingeva che le pozioni, gli incantesimi e gli
antidoti gli sorgessero già bell’e fatti dal piccolo calderone che chiamava la
sua pentola fortunata. Nel raggio di miglia, la gente veniva da lui con i
propri problemi e il mago era lieto di dare una rimestata alla pentola e
aggiustare ogni cosa.
Il mago, che era molto amato, visse fino a una notevole età, poi morì,
lasciando ogni bene all’unico figlio. Costui era di disposizione molto
diversa dal suo gentile padre. Coloro che non sapevano praticare la magia
erano, nella sua opinione, privi di alcun valore, e più d’una volta egli aveva
litigato col padre per via dell’abitudine di quest’ultimo di dispensare
soccorso magico ai vicini.
Alla morte del padre, il figlio trovò nascosto nella vecchia pentola un
pacchettino, che recava il suo nome. Lo aprì, sperando che vi fosse dell’oro,
ma invece c’era una pantofola morbida e spessa, troppo piccola per
indossarla e senza compagna. Un frammento di pergamena all’interno della
pantofola diceva: « Con la viva speranza, figlio mio, che tu non ne abbia
mai bisogno ».
Il figlio maledisse la mente rammollita del padre, poi gettò la pantofola
nel calderone, deciso a usarlo d’ora in avanti come cestino per la

spazzatura.
Quella stessa notte una contadina bussò alla porta.
« Mia figlia si è riempita di verruche, signore » disse. « Vostro padre le
mischiava uno speciale impiastro in quel vecchio pentolone... »
« Vattene! » gridò il figlio. « Che m’importa delle verruche della tua
mocciosa? »
E sbatté la porta in faccia alla vecchia.
Immediatamente si udì un fracasso venire dalla cucina. Il mago accese la
bacchetta e aprì la porta; con sommo stupore, vide la pentola del padre: le
era spuntato un unico piede di ottone e saltellava sul posto, in mezzo alla
stanza, producendo uno spaventevole baccano sulle pietre del pavimento. Il
mago le si avvicinò meravigliato, ma fece un balzo all’indietro quando vide
che l’intera superficie della pentola era coperta di verruche.
« Oggetto disgustoso! » urlò, e cercò prima di far Evanescere la pentola,
poi di pulirla magicamente, infine di gettarla fuori di casa. Ma nessuno dei
suoi incantesimi funzionò ed egli non poté impedire alla pentola di seguirlo
saltellando fuori dalla cucina e fino a letto, salendo fragorosamente i gradini
di legno della scala.
Il mago non riuscì a dormire tutta la notte per il rumore della vecchia
pentola verrucosa accanto al letto, e la mattina dopo quella riprese a
saltellare dietro di lui fino al tavolo della colazione. Clang, clang, clang,
faceva la pentola col piede di ottone, e il mago non aveva neanche
assaggiato il porridge quando si udì bussare di nuovo alla porta.
Sulla soglia c’era un vecchio.
« È la mia vecchia asina, signore » spiegò. « S’è persa, o ce l’hanno
rubata, e senza di lei non posso portare la roba al mercato e stasera la mia
famiglia avrà fame ».
« E io ho fame adesso! » ruggì il mago, e sbatté la porta in faccia al
vecchio.
Clang, clang, clang, faceva il piede d’ottone della pentola sul pavimento,
ma ora al suo chiasso s’erano aggiunti i ragli di un asino e i lamenti di
esseri umani affamati, che echeggiavano nelle profondità della pentola.
« Basta. Stai zitto! » strillò il mago, ma tutti i suoi poteri non servirono a
far tacere il pentolone verrucoso, che gli saltellò dietro per tutto il giorno,
ragliando e gemendo e sfracassando, dovunque egli andasse e qualsiasi cosa
egli facesse.

Quella sera bussarono per la terza volta alla porta, e sulla soglia c’era una
ragazza che singhiozzava come se le si stesse spezzando il cuore.
« Mio figlio è malato grave » disse. « Per piacere, aiutateci. Vostro padre
mi ha raccomandato di venire se avevamo... »
Ma il mago le sbatté la porta in faccia.
Allora l’insopportabile pentola si riempì fino all’orlo di acqua salata e
sparse lacrime per il pavimento, senza perciò smettere di saltellare, ragliare,
gemere e produrre nuove verruche.
Anche se per il resto della settimana non vennero altri abitanti del
villaggio alla casa del mago, la pentola lo teneva informato delle loro molte
sventure. Nel volgere di pochi giorni, non si trattava più solo di ragli e
gemiti e lacrime e saltelli e verruche, ma anche di asfissie e vomiti e pianti
di bambino, di uggiolii di cane, di rigurgiti di formaggio andato a male e
latte inacidito e di un’invasione di lumache voraci.
Il mago non poteva dormire né mangiare con la pentola accanto, ma
quella non ne voleva sapere di andarsene ed egli non aveva modo di farla
tacere né di indurla a fermarsi.
Alla fine, il mago non resse più.
« Portatemi tutti i vostri problemi, tutti i vostri guai e le vostre disgrazie!
» urlò, correndo nella notte con la pentola che gli saltellava dietro lungo la
strada per il villaggio. « Venite! Lasciate che io vi curi, vi sistemi e vi
consoli! Ho la pentola di mio padre e vi guarirò! »

E con l’abominevole pentola sempre alle calcagna, corse per la strada e
gettò incantesimi in ogni direzione.
In una casa le verruche della bambina svanirono nel sonno; l’asina
perduta fu recuperata con un Incantesimo di Appello da un lontano roveto e
atterrò dolcemente nella propria stalla; il bambino malato fu cosparso di
dittamo e si svegliò, sano e roseo. In ogni casa colpita dalla malattia e dal

dolore, il mago fece del suo meglio e gradualmente la pentola che aveva
accanto smise di gemere e vomitare e tornò calma, lucente e pulita.
« Allora, Pentolone? » chiese il mago tremante, al sorgere del sole.
La pentola fece un ruttino, col quale rigurgitò la pantofola che il mago le
aveva gettato dentro, e gli permise di infilargliela al piede di ottone.
Insieme, tornarono verso la casa del mago, il passo della pentola finalmente
attutito. Da quel giorno, il mago aiutò gli abitanti del villaggio così come
aveva fatto suo padre, per evitare che la pentola scalciasse via la pantofola e
ricominciasse a saltellare.

Il commento di Albus Silente su
Il Mago e il Pentolone Salterino

Un vecchio mago gentile decide di insegnare al figlio senza cuore una
lezione, facendogli assaggiare l’infelicità dei Babbani locali. La coscienza
del giovane mago si risveglia ed egli accetta di mettere la propria magia al
servizio dei vicini non maghi. Una fiaba semplice e confortante, si potrebbe
pensare: nel qual caso si farebbe la figura di ingenui citrulli. Una storia proBabbana che mostra la superiorità nelle arti magiche di un padre filoBabbano rispetto al figlio anti-Babbano? È a dir poco sorprendente che
anche solo una copia della versione originale sia sopravvissuta alle fiamme,
cui tanto spesso simili storie erano destinate.
Non si può dire che Beda fosse al passo con i suoi tempi nel predicare
amore fraterno verso i Babbani. All’inizio del quindicesimo secolo la
persecuzione di streghe e maghi si stava diffondendo per tutta Europa.
Molti rappresentanti della comunità magica ritenevano, e a ragione, che
praticare un sortilegio sul maiale ammalato del vicino Babbano equivalesse
a raccogliere la legna della propria pira.1 « Che i Babbani se la cavino senza
di noi! » fu il motto che accompagnò il progressivo allontanamento dei
maghi dai fratelli Babbani, tendenza culminata con l’istituzione dello
Statuto Internazionale della Segretezza Magica del 1689, allorché i maghi
decisero di entrare volontariamente in clandestinità.
Il grottesco Pentolone Salterino, tuttavia, aveva fatto presa
sull’immaginazione dei bambini. La soluzione fu di sbarazzarsi della
morale pro-Babbana e tenere il calderone con le sue verruche, perciò verso
la metà del sedicesimo secolo tra le famiglie magiche circolava una variante
della favola. Nella nuova versione, il Pentolone Salterino protegge un mago

innocente dai vicini armati di torce e forconi, catturandoli e inghiottendoli.
Alla fine della storia, quando ormai il Pentolone ha consumato la
maggioranza dei vicini, il mago ottiene dai paesani che rimangono la
promessa che sarà lasciato a praticare la magia in pace. In cambio, ordina al
Pentolone di restituire le vittime, che vengono diligentemente rigurgitate,
leggermente acciaccate. Ancora oggi, alcuni genitori maghi (generalmente
anti-Babbani) raccontano questa seconda versione ai propri figli i quali, se
mai leggono l’originale, ne rimangono assai stupiti.
Come ho accennato, tuttavia, il suo spirito pro-Babbano non fu l’unica
ragione di risentimento verso Il Mago e il Pentolone Salterino. Con la
crescente ferocia della caccia alle streghe, le famiglie magiche
cominciarono a condurre doppie vite, usando incantesimi di dissimulazione
per proteggersi. Nel diciassettesimo secolo qualsiasi mago che
fraternizzasse con Babbani era sospetto, se non addirittura emarginato dalla
propria comunità. Tra i molti insulti rivolti ai maghi filo-Babbani (alcuni
coloriti epiteti, quali ‘Sguazzafango’, ‘Leccacacca’ e ‘Ciucciafeccia’
risalgono a questo periodo), c’era l’accusa di possedere poteri magici deboli
o inferiori.
Alcuni maghi influenti dell’epoca, come Brutus Malfoy, direttore di
Stregoneria in guerra, un periodico anti-Babbano, perpetuarono il luogo
comune che un filo-Babbano avesse più o meno gli stessi poteri di un
Magonò.2 Nel 1675, Brutus scrisse:
Di questo possiamo star certi: che qualsivoglia mago dimostri
gradimento della società dei Babbani sia di modesto intelletto, di
magia tanto fiacca e meschina ch’egli può sentirsi superiore soltanto
se si circonda d’ignobili Babbani.
Nulla è più sicuro segno di debole magia che una predilezione per la
compagnia non magica.
Nel corso del tempo questo pregiudizio venne meno, a fronte della prova
schiacciante che alcuni dei migliori maghi del mondo3 erano, come si suol
dire, filo-Babbani.
L’ultima obiezione al Mago e il Pentolone Salterino resta ancora oggi
viva in certi ambienti e trova probabilmente la sua massima espressione in
Beatrix Bloxam (1794-1910), autrice delle nefande Fiabe del funghetto. La
Bloxam riteneva che Le Fiabe di Beda il Bardo fossero diseducative per

quella che lei chiamava « l’insana ossessione per i più orridi argomenti,
quali la morte, la malattia, lo spargimento di sangue, la magia nera, i
personaggi immorali e le deiezioni ed eruzioni corporee del peggior tipo ».
La Bloxam riscrisse svariate storie, tra cui alcune di Beda, secondo i propri
ideali, e cioè « onde riempire le menti pure dei nostri angioletti di pensieri
sani e lieti, preservare il loro dolce riposo dai brutti sogni e proteggere il
prezioso fiore della loro innocenza ».
Così recita l’ultimo paragrafo del Mago e il Pentolone Salterino nella
versione di Beatrix Bloxam:
E allora la piccola pentolina d’oro danzò per la gioia – hoppitti,
hoppiti, hop! – sui piedini di rosa! Gigetta Cosetta aveva curato tutte
le bambole dal male al pancino, e la pentolina era così felice che si
colmò di dolcetti per Gigetta Cosetta e le sue bamboline!
« Ma mi raccomando di lavarti i dentini! » gridò la pentola.
E Gigetta Cosetta baciò e abbracciò la pentolina saltellosa e
promise di aiutare sempre le bambole e di non fare mai più la vecchia
cicciosa lagnosa.
La storia di Beatrix Bloxam ha sempre ottenuto la stessa reazione da
generazioni di bambini magici: irrefrenabili conati di vomito, seguiti
dall’immediata richiesta di portar via il libro e ridurlo in poltiglia.

1 Naturalmente le vere streghe e i veri maghi erano per lo più in grado di sfuggire al rogo, al ceppo e
al capestro (cfr. le annotazioni su Lisette de Lapin nel mio commento a Baba Raba e il Ceppo
Ghignante). Tuttavia, alcune esecuzioni ebbero effettivamente luogo: Sir Nicholas de MimsyPorpington (un mago della corte reale durante la vita, e durante la morte fantasma della Torre di
Grifondoro) fu privato della propria bacchetta prima di venire rinchiuso in una segreta e si trovò
quindi nell’impossibilità di sfuggire alla morte; soprattutto, le famiglie di maghi rischiavano di
perdere i giovani rampolli che, per la loro incapacità di controllare la magia, si facevano notare dai
cacciatori di streghe Babbani e risultavano vulnerabili.
2 [Un Magonò è una persona nata da genitori maghi, ma priva di poteri magici. Si tratta di casi
piuttosto rari. Molto più comuni sono maghi e streghe nati da genitori Babbani. JKR]

3 Io, per esempio.

2

LA FONTE DELLA BUONA SORTE
In un giardino incantato chiuso da alte mura e protetto da potenti magie, in
cima a un colle scorreva la Fonte della Buona Sorte.
Una volta all’anno, tra l’alba e il tramonto del giorno più lungo, un solo
infelice aveva il privilegio di intraprendere il viaggio alla Fonte, bagnarvisi
e ricevere Buona Sorte per il resto della vita.
In quel giorno, centinaia di persone giungevano da ogni parte del regno
per essere davanti alle mura del giardino prima dell’alba. Maschi e
femmine, ricchi e poveri, giovani e vecchi, con poteri magici e senza, si
ammassavano nella notte, ognuno con la speranza di essere l’eletto a entrare
nel giardino.
Tre streghe, ognuna col proprio fardello di pene, s’incontrarono ai
margini della folla e aspettando l’alba si raccontarono a vicenda le proprie
disgrazie.
La prima, di nome Asha, era malata di un morbo che nessun Guaritore
sapeva curare. Sperava che la Fonte la risanasse e le garantisse una vita
lunga e felice.
La seconda, di nome Altheda, era stata derubata da un mago malvagio
della casa, dell’oro e della bacchetta. Sperava che la Fonte la liberasse
dall’impotenza e dalla povertà.
La terza, di nome Amata, era stata abbandonata da un uomo che amava
caramente e pensava che il suo cuore non ne sarebbe mai guarito. Sperava
che la Fonte la sollevasse dal dolore e dalla nostalgia.

Le tre donne ebbero pietà l’una dell’altra e decisero che, se la fortuna le
avesse scelte, si sarebbero unite e avrebbero cercato di arrivare alla Fonte
insieme.
Il cielo fu squarciato dai primi raggi del sole e nel muro si aprì una
fessura. La folla si accalcò, e ognuno gridava il proprio diritto alla
benedizione della Fonte. Dal giardino uscirono dei rampicanti,
serpeggiarono tra la gente e si attorcigliarono alla prima strega, Asha, che
afferrò il polso della seconda strega, Altheda, che si strinse alla veste della
terza, Amata.
E Amata s’impigliò nell’armatura di un cavaliere dall’aspetto lugubre, in
groppa a un cavallo magro fino all’osso.
I rampicanti tirarono dentro le tre streghe attraverso la fessura e il
cavaliere venne disarcionato e trascinato insieme a loro.

Le urla furiose della folla delusa si levarono nell’aria del mattino, poi
tacquero quando le mura del giardino si richiusero.
Asha e Altheda si arrabbiarono con Amata, che si era inavvertitamente
portata dietro il cavaliere.
« Solo uno può bagnarsi nella Fonte! Sarà già difficile decidere chi sarà
tra noi, ci mancava anche un altro! »
Ora, Messer Senzafortuna, come il cavaliere era conosciuto nelle terre
fuori dalle mura, si avvide che quelle erano streghe e, poiché egli non
possedeva alcun potere magico, né particolare abilità a giostrare o a tirar di
scherma, né alcunché che lo distinguesse, era certo di non aver speranza di
battere le tre donne nella corsa alla Fontana. Dichiarò pertanto la propria
intenzione di tornare fuori dalle mura.
Questa volta fu Amata ad arrabbiarsi.
« Cuore pavido! » lo rimbeccò. « Sfodera la tua spada, Cavaliere, e
aiutaci a raggiungere la meta! »
E così le tre streghe e il misero cavaliere si inoltrarono per il giardino
incantato, dove erbe rare, frutta e fiori crescevano in abbondanza ai lati di
sentieri assolati. Non incontrarono ostacoli finché giunsero ai piedi del colle
in cima al quale stava la Fonte.
Lì, però, trovarono una mostruosa Serpe bianca, gonfia e cieca,
attorcigliata alla base del colle. Al loro arrivo, essa voltò l’orrenda faccia su
di loro e pronunciò le seguenti parole:
Datemi la prova del vostro dolore.
Messer Senzafortuna sfoderò la spada e cercò di uccidere la bestia, ma la
lama si spezzò. Allora Altheda le tirò delle pietre e Asha e Amata
provarono ogni incantesimo che potesse domarla o stordirla, ma il potere
delle loro bacchette non ebbe più efficacia delle pietre dell’amica né della
lama del cavaliere: la Serpe non li lasciava passare.
Il sole si levò sempre più alto nel cielo e Asha, disperata, cominciò a
piangere.
Allora la grande Serpe posò il muso sul suo volto e bevve le sue lacrime.
Placata la propria sete, la Serpe scivolò via e svanì in una buca del terreno.
Gioendo alla sparizione della Serpe, le tre streghe e il cavaliere presero a
salire per il colle, certi di poter raggiungere la Fonte prima del
mezzogiorno.

A metà dell’erta, tuttavia, s’imbatterono in una frase incisa nel terreno.
Datemi i frutti della vostra fatica.
Messer Senzafortuna prese l’unica moneta che possedeva e la posò sul
pendio erboso, ma la moneta rotolò via e si perse. Le tre streghe e il
cavaliere continuarono a salire, ma dopo ore e ore di cammino non erano
avanzati di un sol passo; la cima del colle non era più vicina e l’iscrizione
stava sempre davanti a loro.
Il sole si alzò sulle loro teste e cominciò a scendere verso il lontano
orizzonte. I quattro erano ormai scorati, ma Altheda marciò più veloce e più
forte degli altri e li spronò a seguire il suo esempio, nonostante non
avanzasse affatto per la collina.
« Coraggio, amici, non cedete! » li esortò, asciugandosi il sudore dalla
fronte.
Come le gocce caddero lucenti a terra, l’iscrizione che bloccava il loro
cammino sparì, ed essi videro che riuscivano di nuovo a salire.
Felici per aver superato il secondo ostacolo, corsero più veloci che
poterono verso la vetta, finché finalmente intravidero la Fonte, luccicante
come cristallo, in una cornice di fiori e di alberi.
Ma prima che potessero raggiungerla, incontrarono un ruscello che
bloccava loro il passaggio. Nelle profondità dell’acqua limpida una pietra
liscia recava le seguenti parole:
Datemi il tesoro del vostro passato.
Messer Senzafortuna cercò di attraversare il ruscello a bordo del proprio
scudo, ma lo scudo affondò. Le tre streghe lo tirarono fuori dall’acqua, poi
tentarono a loro volta di superare il torrente con un balzo, ma il torrente non
le lasciava passare, e intanto il sole scendeva sempre più basso nel cielo.
Perciò si misero a riflettere sul significato del messaggio sulla pietra.
Amata fu la prima a comprendere: con la bacchetta estrasse dalla propria
mente tutte le memorie dei giorni felici passati con l’amante fuggito e le
lasciò cadere nell’acqua. Il torrente le portò via e un passaggio di pietre
affiorò. Le tre streghe e il cavaliere finalmente raggiunsero la vetta.

La Fonte scintillava davanti a loro, tra le erbe e i fiori più rari e più belli
che avessero mai visto. Il cielo era infiammato di rosso ed era ormai tempo
di decidere chi tra di loro si sarebbe bagnato alla Fonte.
Ma prima che potessero giungere a una decisione, la fragile Asha cadde a
terra. Esausta per lo sforzo di scalare la vetta, era in fin di vita.
I tre amici l’avrebbero portata alla Fonte, ma Asha era in mortale agonia
e li supplicò di non toccarla.
Allora Altheda corse a raccogliere tutte le erbe che ritenne più adatte, le
mescolò nella borraccia di Messer Senzafortuna e versò la pozione nella
bocca di Asha.
Immediatamente Asha riuscì ad alzarsi. Non solo, ma tutti i sintomi del
suo terribile morbo erano spariti.
« Sono guarita! » esclamò. « Non ho più bisogno della Fonte. Lasciate
che sia Altheda a bagnarsi! »
Ma Altheda era intenta a raccogliere altre erbe nella veste.
« Se sono in grado di curare questa malattia, potrò guadagnare tutto l’oro
che voglio! Lasciate che sia Amata a bagnarsi! »
Messer Senzafortuna s’inchinò e mostrò la Fonte ad Amata, ma ella
scosse il capo: ogni suo rimpianto per l’amante le era stato portato via dal
ruscello e ora capiva quanto egli fosse stato crudele e infedele, e che
essersene liberata era una ragione bastante per essere felice.
« Buon signore, siete voi a dovervi bagnare, in ricompensa della vostra
cavalleria! » disse a Messer Senzafortuna.
Così il cavaliere sferragliò negli ultimi raggi del tramonto e si bagnò
nella Fonte della Buona Sorte, esterrefatto di essere stato scelto tra centinaia
e stordito dalla propria incredibile fortuna.
Quando il sole scese oltre l’orizzonte, Messer Senzafortuna uscì
dall’acqua della Fonte rivestito della gloria del suo trionfo e, con la sua
armatura arrugginita, si gettò ai piedi di Amata, che era la donna più gentile
e più bella su cui avesse mai posato gli occhi. Fulgido di successo, le chiese
la mano e il cuore e Amata, non meno felice di lui, capì di aver trovato
l’uomo che li meritava.
Le tre streghe e il cavaliere scesero insieme dal colle, a braccetto, e tutti e
quattro vissero a lungo felici e contenti, senza mai sapere né sospettare che
l’acqua della Fonte non possedeva alcun incantesimo.

Il commento di Albus Silente su
La Fonte della Buona Sorte

La Fonte della Buona Sorte è un classico intramontabile, tanto che fu il
soggetto dell’unico tentativo di inserire una recita natalizia nelle
celebrazioni festive di Hogwarts.
L’allora insegnante di Erbologia, il Professor Herbert Beery,1 devoto
entusiasta del teatro amatoriale, propose un adattamento di questa
amatissima fiaba come intrattenimento natalizio per insegnanti e studenti.
Io ero allora un giovane insegnante di Trasfigurazione e Herbert mi affidò
gli effetti speciali, che includevano la realizzazione di una Fonte della
Buona Sorte funzionante e una collina erbosa in miniatura, che le nostre
eroine e il nostro eroe dovevano fingere di scalare, mentre sprofondava
lentamente nel palcoscenico e scompariva alla vista.
Penso di poter dire, senza eccessiva vanità, che sia la Fonte sia il Colle
fecero discretamente la loro parte. Ahimè, non altrettanto si può dire del
resto del cast. Tralasciando per un momento il comportamento della
gigantesca ‘Serpe’ messa a disposizione dal nostro insegnante di Cura delle
Creature Magiche, il Professor Silvanus Kettleburn, l’elemento umano fu
un disastro. Il Professor Beery, nel suo ruolo di regista, era pericolosamente
ignaro degli intrecci sentimentali che si consumavano sotto il suo naso. Non
aveva idea che gli studenti che interpretavano Amata e Messer
Senzafortuna erano stati fidanzati fino a un’ora prima del levarsi del sipario,
momento scelto da ‘Messer Senzafortuna’ per spostare i propri affetti su
‘Asha’.
Basti dire che i nostri cercatori di Buona Sorte non arrivarono mai in
vetta al Colle. Il sipario si era appena alzato quando la ‘Serpe’ del Professor

Kettleburn – rivelando di essere un Ashwinder2 sotto Incantesimo di
Ingozzamento – esplose in una pioggia di scintille incandescenti e polvere,
riempiendo la Sala Grande di fumo e frammenti di scenografia. Mentre le
enormi uova infuocate che aveva deposto ai piedi del mio Colle
incendiavano le tavole del palcoscenico, ‘Amata’ e ‘Asha’ si scagliarono
l’una contro l’altra, duellando con tanto ardore che il Professor Beery cadde
vittima di fuoco incrociato, gli insegnanti dovettero evacuare la Sala e
l’inferno che si era scatenato sul palco rischiò di inghiottire tutto quanto.
L’intrattenimento serale si concluse con un’infermeria piena; ci vollero
diversi mesi prima che la Sala Grande perdesse l’aroma pungente del legno
bruciato, e molto di più perché la testa del Professor Beery riassumesse le
normali dimensioni, mentre il Professor Kettleburn fu messo in verifica.3 Il
Preside Armando Dippet vietò ogni futura rappresentazione, una tradizione
non teatrale che Hogwarts è fiera di continuare tutt’oggi.
Nonostante il nostro fiasco, La Fonte della Buona Sorte è probabilmente
la più popolare delle fiabe di Beda, benché, come Il Mago e il Pentolone
Salterino, abbia i suoi detrattori. Più di un genitore ha chiesto la rimozione
di questa fiaba dalla biblioteca di Hogwarts, tra cui, curiosamente, un
discendente di Brutus Malfoy nonché ex membro del Consiglio di
Hogwarts, il signor Lucius Malfoy. Il signor Malfoy sottopose per iscritto la
sua richiesta di bandire la fiaba:
Qualsiasi opera, di carattere narrativo o meno, che raffiguri l’unione di
maghi e Babbani dovrebbe essere bandita dagli scaffali di Hogwarts.
Non desidero che mio figlio, influenzato dalla lettura di storie che
incoraggiano il matrimonio tra maghi e Babbani, possa rischiare di
sporcare la purezza della propria linea di sangue.
Il mio rifiuto di rimuovere il libro dalla biblioteca fu appoggiato dalla
maggioranza del Consiglio. Scrissi a Malfoy per spiegare la mia decisione:
Le cosiddette famiglie Purosangue mantengono la propria presunta
purezza negando, cancellando o nascondendo la presenza di Babbani o
nati-Babbani nel proprio albero genealogico. Dopodiché cercano di
imporre la loro ipocrisia su di noi, chiedendoci di bandire opere che
parlano delle verità da loro negate. Non esistono maghi o streghe il cui
sangue non sia mischiato a quello dei Babbani, pertanto ritengo tanto

illogico quanto immorale togliere dal bagaglio di conoscenze dei nostri
studenti opere che trattino tale argomento.4
Questo scambio epistolare segnò l’inizio della lunga campagna di Lucius
Malfoy per sollevarmi dalla posizione di Preside di Hogwarts, e della mia
per sollevare lui da quella di Mangiamorte Preferito di Lord Voldemort.

1 Il Professor Beery avrebbe poi lasciato Hogwarts per insegnare alla A.M.A.D. (Accademia Magica
di Arti Drammatiche) dove, mi confessò una volta, mantenne una forte avversione nei confronti delle
rappresentazioni di questa storia, ritenendo che portasse iella.
2 Cfr. Gli Animali Fantastici: dove trovarli per una descrizione completa di questa curiosa creatura.
Non la si sarebbe mai dovuta introdurre volontariamente in una stanza rivestita di legno né sottoporla
a un Incantesimo di Ingozzamento.
3 Il Professor Kettleburn fu messo in verifica per ben sessantadue volte durante la sua carriera di
insegnante di Cura delle Creature Magiche. I suoi rapporti con il mio predecessore a Hogwarts, il
Professor Dippet, furono sempre tesi, dato che il Professor Dippet lo considerava un po’ uno
scavezzacollo. Quando io diventai Preside, tuttavia, il Professor Kettleburn si era notevolmente
calmato, sebbene alcuni cinici sostenessero che con solo uno e mezzo dei suoi arti originali a
disposizione avesse dovuto per forza prendere la vita con maggiore serenità.
4 La mia risposta provocò svariate repliche da parte del signor Malfoy, ma poiché esse consistevano
per lo più di obbrobriosi commenti sulla mia salute mentale, la mia famiglia e la mia igiene, la loro
rilevanza per queste note è del tutto marginale.

3

LO STREGONE DAL CUORE PELOSO
C’era una volta un giovane stregone bello, ricco e pieno di talento, che
aveva notato come i suoi amici, quando si innamoravano, diventassero
sciocchi, sgambettassero e si azzimassero, perdessero l’appetito e la dignità.
Risolto a non cadere mai preda di tali debolezze, il giovane stregone ricorse
alle Arti Oscure per assicurarsene l’immunità.
Ignorando il suo segreto, i famigliari ridevano nel vederlo così freddo e
altero.
« Tutto cambierà » prevedevano, « quando una fanciulla catturerà il suo
cuore ».
Ma il suo cuore rimaneva intatto. Benché molte fanciulle fossero attratte
dal suo contegno altezzoso e avessero impiegato le arti più sottili per
sedurlo, nessuna riuscì a conquistarne l’affetto. Lo stregone si gloriava della
propria indifferenza e della sagacia che l’aveva prodotta.
La prima freschezza della gioventù sfiorì e i coetanei dello stregone
cominciarono a sposarsi e poi a mettere al mondo figli.
« Il loro cuore dev’essere come un guscio vuoto » ridacchiava lui tra sé e
sé, osservando il comportamento dei giovani genitori che lo circondavano,
« raggrinzito dalle richieste dei loro pargoli miagolanti! »
E di nuovo si compiaceva per la saggezza della sua scelta.
Col passare degli anni, gli anziani genitori dello stregone morirono. Il
figlio non li pianse; al contrario, si considerò fortunato per la loro dipartita,
dato che ora regnava da solo nel loro castello. Dopo aver trasferito il suo
tesoro più grande nella segreta più profonda, si abbandonò a una vita di agi

e di abbondanza, e i suoi comodi erano l’unica premura dei suoi molti
servitori.
Lo stregone era certo di essere oggetto di immensa invidia da parte di
chiunque contemplasse la sua splendida e indisturbata solitudine. Perciò, un
giorno che sentì per caso due dei suoi lacchè parlare di lui, fu colto da
rabbia e da dolore.
Il primo lacchè stava esprimendo pietà per il padrone che, con tutta la sua
ricchezza e tutto il suo potere, non era comunque amato da nessuno.
Ma il suo compagno ridacchiava, chiedendo come mai un uomo che
possedeva tanto oro e un castello così principesco non fosse stato capace di
attirare una moglie.
Le loro parole diedero un colpo tremendo all’orgoglio dello stregone.
Risolse immediatamente di prender moglie, e una moglie superiore a
qualunque altra. Sarebbe stata di stupefacente bellezza, in grado di suscitare
invidia e desiderio in qualsiasi uomo la vedesse; sarebbe stata di stirpe
magica, di modo che i loro figli ereditassero straordinari talenti; e sarebbe
stata ricca almeno quanto lui, così che nonostante l’accrescimento della
famiglia la sua esistenza non risultasse meno comoda.
Avrebbe potuto impiegare anche cinquant’anni per trovare una donna
siffatta, ma il caso volle che, il giorno stesso in cui aveva deciso di cercarla,
una fanciulla che corrispondeva a ogni suo desiderio giungesse nel vicinato
a far visita alla propria famiglia.
Era una strega di prodigiosa abilità e possedeva moltissimo oro. La sua
bellezza era tale che faceva sussultare il cuore di ogni uomo che le posava
gli occhi addosso; ogni uomo, cioè, tranne uno. Il cuore dello stregone non
provò assolutamente nulla. Tuttavia, era il trofeo che cercava, perciò
cominciò a farle la corte.
Tutti coloro che notarono il cambiamento nei suoi modi ne furono
stupefatti e dissero alla fanciulla che era riuscita laddove altre cento
avevano fallito.
La ragazza stessa era a un tempo affascinata e respinta dalle attenzioni
dello stregone. Percepiva la freddezza che stava dietro al calore dei suoi
complimenti, e non aveva mai incontrato un uomo così strano e remoto. I
suoi famigliari, però, consideravano il loro un ottimo matrimonio e, ansiosi
di favorirlo, accettarono l’invito dello stregone a una festa in onore della
fanciulla.

La tavola era imbandita di piatti e bicchieri d’oro e d’argento che
ospitavano i migliori vini e i cibi più sontuosi. I menestrelli pizzicavano
liuti dalle corde di seta e cantavano un amore che il loro padrone non aveva
mai provato. La fanciulla sedeva su un trono accanto allo stregone, che le
sussurrava tenere parole rubate ai poeti, senza alcuna idea del loro vero
significato.
La fanciulla ascoltò, perplessa, e infine rispose: « Voi parlate bene,
Stregone, e io sarei deliziata delle vostre attenzioni, se solo pensassi che voi
abbiate un cuore! »
Lo stregone sorrise e le rispose di non temere per ciò. Le chiese di
seguirlo e la portò via dalla festa, giù fino alla segreta in cui era rinchiuso il
suo più grande tesoro.
Là, in un magico scrigno di cristallo, stava il cuore pulsante dello
stregone.

Per anni distaccato da occhi, orecchie e dita, non era mai caduto preda
della bellezza, di una voce musicale o del contatto con una serica pelle. La
fanciulla rimase terrorizzata nel vederlo, perché il cuore si era ristretto e
coperto di lunghi peli neri.
« Oh, cosa avete mai fatto? » gemette. « Rimettetelo al suo posto, ve ne
supplico! »
Vedendo che era necessario obbedirle per compiacerla, lo stregone prese
la bacchetta, aprì lo scrigno di cristallo, squarciò il proprio petto e rimise il
cuore peloso nella cavità che aveva un tempo occupato.
« Ora siete guarito e conoscerete il vero amore! » esclamò la fanciulla, e
lo abbracciò.
Il tocco delle sue morbide e candide braccia, il suo respiro nelle orecchie,
il profumo dei suoi folti capelli dorati perforavano come lance il cuore
appena ridestato. Ma durante il suo lungo esilio, il cuore s’era fatto strano,

cieco e selvaggio nelle tenebre cui era stato condannato, e i suoi appetiti
erano potenti e perversi.
Gli invitati della festa avevano notato l’assenza del loro anfitrione e della
fanciulla. Dapprima non se n’erano curati, ma con il passare delle ore si
erano impensieriti e finalmente s’erano messi a cercarli per il castello.
Trovarono infine la segreta e l’orrenda visione che laggiù li attendeva.
La fanciulla giaceva morta sul pavimento, con il petto aperto, e di fianco
a lei era accucciato il folle stregone, che teneva in una mano insanguinata
un grande cuore liscio e scarlatto. Lo leccava e lo accarezzava e diceva di
volerlo scambiare con il proprio.
Nell’altra mano brandiva la bacchetta, con la quale cercava di estrarre dal
proprio petto il cuore peloso e rimpicciolito. Ma il cuore peloso era più
forte di lui e si rifiutava di lasciare la presa sui sensi dello stregone e
ritornare nella teca dov’era stato confinato per tanti anni.
Davanti agli occhi inorriditi degli ospiti, lo stregone gettò via la bacchetta
e afferrò una daga d’argento. Dichiarando che mai sarebbe stato schiavo del
proprio cuore, lo recise dal petto.
Per un istante, lo stregone si inginocchiò trionfante, con un cuore in ogni
mano; poi cadde sul corpo della fanciulla e morì.

Il commento di Albus Silente su
Lo Stregone dal Cuore Peloso

Come abbiamo visto, le prime due fiabe di Beda hanno attirato critiche per i
loro temi di generosità, tolleranza e amore. Lo Stregone dal Cuore Peloso,
invece, non sembra essere stata modificata né eccessivamente criticata nei
secoli trascorsi da quando fu scritta; la storia che lessi un giorno
nell’originale runico era quasi identica a quella che mi aveva raccontato mia
madre. Detto questo, Lo Stregone dal Cuore Peloso è di gran lunga la più
raccapricciante delle opere di Beda, e molti genitori non la raccontano ai
figli finché non pensano che siano abbastanza grandi da non avere incubi.1
Perché, dunque, una fiaba così macabra è sopravvissuta? A mio modo di
vedere, Lo Stregone dal Cuore Peloso è rimasta intatta attraverso i secoli
perché parla agli abissi più oscuri di tutti noi. Riguarda una delle più grandi
e meno riconosciute tentazioni della magia: la ricerca dell’invulnerabilità.
Ovviamente, tale ricerca non è altro che una sciocca fantasia. Nessun
uomo e nessuna donna vivente, maghi o meno, sono mai sfuggiti a una
qualche forma di lesione, fisica, mentale o emotiva. E tuttavia, noi maghi
sembriamo particolarmente inclini all’idea di poter piegare la natura stessa
dell’esistenza alla nostra volontà. Il giovane stregone2 di questa storia, per
esempio, decide che innamorarsi metterebbe a repentaglio la sua comodità e
la sua sicurezza. Percepisce l’amore come umiliazione, debolezza, un
prosciugamento delle proprie risorse emotive e materiali.
Naturalmente, il secolare commercio di pozioni d’amore dimostra che lo
stregone della storia non era il solo a voler controllare l’imprevedibile corso
dell’amore. La ricerca di una vera pozione d’amore continua ancora oggi,

ma nessun elisir di questo genere è mai stato creato e i migliori pozionisti
dubitano che sia mai possibile.3
L’eroe di questa storia, però, non è interessato neanche a un simulacro
dell’amore che possa creare o distruggere a propria volontà. Egli desidera
rimanere per sempre immune da quella che considera una specie di
malattia, perciò compie un atto di Magia Oscura possibile solo in un libro di
fiabe: imprigiona il proprio cuore.
La somiglianza di questo procedimento con la creazione di un Horcrux è
stata sottolineata da molti. Sebbene l’eroe di Beda non stia cercando di
sfuggire alla morte, tuttavia divide ciò che chiaramente non è stato creato
per essere diviso – corpo e cuore, piuttosto che anima – e così facendo sfida
la Prima Legge Fondamentale della Magia di Adalbert Incant:
Altera i più profondi misteri – l’origine della vita, l’essenza dell’uomo –
solo se sei preparato alle conseguenze più estreme e pericolose.
Naturalmente, nel tentativo di diventare superumano, questo imprudente
giovanotto si rende disumano. Il cuore che ha imprigionato lentamente si
restringe e diventa peloso, simboleggiando la propria discesa nella
bestialità. Alla fine si è ridotto a un animale violento che prende ciò che
vuole con la forza e muore nel futile tentativo di riconquistare ciò che ormai
è per sempre al di fuori della sua portata: un cuore umano.
Sebbene un po’ desueta, l’espressione ‘avere il cuore peloso’ è entrata
nel linguaggio quotidiano dei maghi, per descrivere una strega o un mago
freddi e insensibili. La mia zia zitella, Honoria, ha sempre sostenuto di aver
rotto il fidanzamento con un mago dell’Ufficio per l’Uso Improprio delle
Arti Magiche perché a un certo punto ha scoperto che ‘aveva il cuore
peloso’. (Si mormorava, tuttavia, che in realtà l’avesse sorpreso nell’atto di
palpeggiare degli Horklumps,4 ciò che l’aveva profondamente sconvolta.)
In tempi più recenti, il manuale di auto-aiuto Il cuore peloso: i maghi che
non vogliono responsabilità5 ha scalato le classifiche dei libri più venduti.

1 Come racconta nel suo diario, Beatrix Bloxam non si riebbe mai dall’aver origliato questa storia
raccontata da sua zia a una cuginetta più grande. « Per puro caso, la mia piccola orecchia finì proprio
sulla serratura. Posso solo immaginare di essere rimasta paralizzata dall’orrore, perché

inavvertitamente ascoltai l’intera orribile storia, oltre ad alcuni spaventosi particolari che
riguardavano una scabrosissima faccenda occorsa tra mio zio Nobby, una strega del posto e un sacco
di Bulbi Balzellanti. Lo shock per poco non mi fu fatale; rimasi a letto per una settimana ed ero tanto
traumatizzata che sviluppai l’abitudine di tornare, nel sonno, ogni sera alla stessa serratura, finché
mio padre, per il mio bene, non decise di imporre un Incantesimo di Adesione alla mia porta durante
la notte ». Evidentemente Beatrix non trovò mai modo di adattare Lo Stregone dal Cuore Peloso alle
sensibili orecchie dei bambini, perché nelle sue Fiabe del funghetto non ce n’è traccia.
2 [Il termine ‘stregone’ è molto antico. Benché a volte sia semplicemente un sinonimo di ‘mago’,
originariamente denotava una persona versata nel duello e nella magia marziale. Era anche un titolo
che si conferiva a maghi che avevano compiuto imprese coraggiose, così come i Babbani possono
venir nominati cavalieri per atti di valore. Chiamando il giovane mago di questa storia stregone, Beda
indica che era già stato riconosciuto come particolarmente abile nella magia offensiva. Oggigiorno i
maghi usano la parola ‘stregone’ in due significati: o per descrivere un mago dall’aspetto
particolarmente feroce, o come titolo che denota particolari abilità o risultati. In questo senso, Silente
è Stregone Capo del Wizengamot. JKR]
3 Spiega Hector Dagworth-Granger, fondatore della Strastraordinaria Società dei Pozionisti: « Un
bravo pozionista può indurre potenti infatuazioni, ma nessuno è mai riuscito a creare
quell’attaccamento veramente indistruttibile, eterno e incondizionato che soltanto può essere
chiamato Amore ».
4 Gli Horklumps sono creature rosa e ispide, simili a funghi. È veramente difficile immaginare
perché qualcuno dovrebbe volerle palpeggiare. Per maggiori informazioni, cfr. Gli Animali
Fantastici: dove trovarli.
5 Da non confondersi con Muso peloso, cuore umano, commovente testimonianza della lotta di un
uomo contro la licantropia.

4

BABA RABA E IL CEPPO GHIGNANTE
Molto tempo fa, in un lontano paese, c’era un re stolto che voleva essere
l’unico a possedere il potere della magia.
A tale scopo ordinò al capo del suo esercito di formare una Brigata di
Cacciatori di Streghe e li dotò di un branco di feroci cani neri.
Contemporaneamente, il Re fece proclamare in ogni città e villaggio del
regno il seguente editto: « Il Re richiede un Istruttore di Magia ».
Nessun vero mago osò presentarsi volontario, poiché si erano dati tutti
alla clandestinità per sfuggire alla Brigata di Cacciatori di Streghe.
Ma un astuto ciarlatano privo di qualsivoglia potere magico vide
un’occasione per arricchirsi e arrivò a palazzo vantandosi di essere un mago
di prodigiosa abilità. Il ciarlatano eseguì qualche semplice trucco, col quale
convinse il Re dei suoi poteri magici, e fu immediatamente nominato Gran
Fattucchiere Capo, nonché Reale Istruttore Privato di Magia.
Il ciarlatano chiese al Re un enorme sacco d’oro, onde procurarsi
bacchette e altri generi di necessità magici. Domandò inoltre svariati grossi
rubini, per preparare incantesimi curativi, e un paio di calici d’argento, per
la conservazione e la fermentazione delle pozioni. Lo stolto Re gli fornì
tutto quanto.
Il ciarlatano nascose il tesoro in casa propria e tornò a palazzo.
Non sapeva di essere osservato da una vecchietta che viveva in una
baracca ai margini dei giardini della reggia. Si chiamava Baba ed era la
lavandaia che si occupava di mantenere le lenzuola del palazzo morbide,
profumate e candide. Da dietro le lenzuola stese ad asciugare, Baba vide il

ciarlatano strappare due rametti da uno degli alberi del Re e poi sparire
dentro il palazzo.
Il ciarlatano diede uno dei due rametti al Re e lo assicurò che si trattava
di una bacchetta di immenso potere.
« Ma potrà funzionare » aggiunse, « solo quando voi ne sarete degno ».
Ogni mattina il ciarlatano e il Re stolto passeggiavano per i giardini della
reggia, dove agitavano le bacchette e urlavano al vento parole prive di
senso. Il ciarlatano badava a eseguire qualche altro trucco, di modo che il
Re restasse convinto dell’abilità del suo Fattucchiere Capo e del potere
della bacchetta che gli era costata tanto oro.
Una mattina, il ciarlatano e il Re stolto stavano agitando i loro rametti,
saltellando in cerchio e cantando rime insensate, quando una fragorosa
risata raggiunse le orecchie del Re. Baba la lavandaia li stava guardando
dalla finestra della sua baracca, e rideva così forte che presto non ebbe più
la forza di reggersi in piedi e sparì alla vista.
« Devo essere molto ridicolo, se una vecchia lavandaia ride tanto a
vedermi! » disse il Re. Smise di saltellare e agitare il rametto e aggrottò la
fronte. « Sono stanco di tutti questi esercizi! Quando sarò pronto a eseguire
veri incantesimi di fronte ai miei sudditi, Fattucchiere? »
Il ciarlatano cercò di consolare l’allievo, promettendogli che presto
sarebbe stato capace di compiere stupefacenti imprese di magia, ma la risata
di Baba aveva punto l’orgoglio del Re stolto più di quanto il ciarlatano
immaginasse.
« Domani » disse il Re, « inviteremo la corte ad ammirare il suo Re
nell’esecuzione di magie! »
Il ciarlatano capì che era giunto il momento di prendere il tesoro e darsela
a gambe.
« Ahimè, Vostra Maestà, ciò è impossibile! Ho scordato di avvertire la
Vostra Signoria che domani devo intraprendere un lungo viaggio... »
« Se lasci la reggia senza il mio permesso, Fattucchiere, la mia Brigata di
Cacciatori di Streghe ti scaglierà contro i suoi cani! Domani mattina mi
assisterai nell’esecuzione di magie davanti ai signori e alle signore della
mia corte, e se qualcuno riderà di me, sarai decapitato! »
Il Re tornò dentro il palazzo, lasciando il ciarlatano solo e spaventato.
Tutta la sua astuzia non sarebbe bastata a salvarlo, adesso, perché non
poteva fuggire né aiutare il Re a eseguire magie che nessuno dei due
conosceva.

Cercando uno sfogo alla sua paura e alla sua rabbia, il ciarlatano si
avvicinò alla finestra di Baba la lavandaia. Guardò dentro e vide la
vecchietta seduta a un tavolo, intenta a pulire una bacchetta. In un angolo
dietro di lei, le lenzuola del Re si stavano lavando da sole in un catino di
legno.
Il ciarlatano comprese immediatamente che Baba era una vera strega e
che, dato che era stata causa del suo terribile problema, poteva anche
risolverlo.
« Vecchia! » ruggì il ciarlatano. « La tua risata mi è costata cara! Se
rifiuti di aiutarmi, ti denuncerò come strega, e sarai tu a essere dilaniata dai
cani del Re! »
La vecchia Baba sorrise al ciarlatano e gli promise che avrebbe fatto
qualsiasi cosa in suo potere per aiutarlo.
Il ciarlatano le diede istruzione di nascondersi in un cespuglio durante
l’esibizione del Re e di eseguire a sua insaputa gli incantesimi che il Re
avrebbe tentato. Baba si disse d’accordo, ma fece una domanda.
« Cosa farò, mio signore, se il Re vorrà eseguire un incantesimo che
Baba non conosce? »
Il ciarlatano fece spallucce.
« La tua magia è senz’altro superiore all’immaginazione di quello stolto
» rispose, e tornò al castello molto compiaciuto della propria intelligenza.
Il mattino seguente tutti i nobili del regno si erano radunati nei giardini
del palazzo. Il Re salì su un palco davanti a loro, affiancato dal ciarlatano.
« Per prima cosa, farò sparire il cappello di questa dama! » annunciò il
Re, puntando il rametto verso una nobildonna.
Da dietro il cespuglio, Baba puntò la bacchetta verso il cappello e lo fece
sparire. Grandi furono lo stupore e l’ammirazione della folla, e sonoro
l’applauso che tributò al Re esultante.
« Adesso, farò volare quel cavallo! » gridò il Re, puntando il rametto
verso la propria cavalcatura.
Da dietro il cespuglio, Baba puntò la bacchetta verso il cavallo e lo fece
salire in alto nel cielo.
La folla era ancora più fremente e attonita, e ruggì il proprio
apprezzamento per la magia del suo Re.
« E ora... » disse il Re, guardandosi attorno alla ricerca di un’idea; e il
Capitano della sua Brigata di Cacciatori di Streghe si fece avanti.

« Vostra Maestà » disse il Capitano, « questa stessa mattina, Sciabola è
morto per aver mangiato un fungo velenoso! Riportatelo in vita, Vostra
Maestà, con la vostra bacchetta! »
E il Capitano issò sul palco il corpo senza vita del più grande dei cani
cacciatori di streghe.

Lo stolto Re levò il rametto e lo puntò verso il cane morto. Ma dietro al
cespuglio Baba sorrise e non si prese nemmeno la briga di alzare la
bacchetta, poiché nessuna magia può resuscitare i morti.
Quando il cane non si mosse, la folla cominciò prima a mormorare, poi a
ridere. Sospettavano che i primi due incantesimi del Re fossero solo dei
trucchi.
« Perché non funziona? » urlò il Re al ciarlatano, che ricorse all’unico
espediente che gli restava.
« Guardate, Maestà, guardate! » gridò, indicando il cespuglio dietro al
quale si nascondeva Baba. « La vedo benissimo, una strega malvagia che
blocca la vostra magia con i suoi perversi incantesimi! Prendetela, qualcuno
la prenda! »
Baba fuggì, e la Brigata di Cacciatori di Streghe si gettò al suo
inseguimento, sciogliendo i cani che latravano assetati del sangue di Baba.
Ma, raggiunta una bassa siepe, la piccola strega sparì alla vista e quando il
Re, il ciarlatano e tutti i cortigiani furono dall’altro lato della siepe, videro
che la muta dei cani stava abbaiando e raspando attorno a un albero vecchio
e ricurvo.
« Si è trasformata in un albero! » esclamò il ciarlatano e, temendo che
Baba si mutasse di nuovo in donna e lo denunciasse, aggiunse: «
Abbattetela, Vostra Maestà, così si trattano le streghe malvagie! »
Fu immediatamente portata un’ascia e il vecchio albero venne abbattuto
tra l’esultanza dei cortigiani e del ciarlatano.
Ma quando fecero per tornare al palazzo, il suono di una risata li arrestò.
« Sciocchi! » gridò la voce di Baba dal ceppo che si erano lasciati alle
spalle.
« Non si possono uccidere le streghe né i maghi tagliandoli a metà!
Prendete l’ascia, se non mi credete, e tagliate in due il Gran Fattucchiere! »

Il Capitano della Brigata di Cacciatori di Streghe non vedeva l’ora di fare
l’esperimento, ma quando levò l’ascia il ciarlatano cadde in ginocchio,
chiedendo pietà e confessando tutte le sue malefatte. Mentre lo portavano
verso le segrete, il ceppo dell’albero sghignazzò più forte che mai.
« Tagliando una strega a metà, avete scatenato una spaventosa
maledizione sul vostro regno! »disse al Re, terrorizzato. « D’ora in poi, ogni
capello che torcerete ai miei colleghi maghi e streghe ricadrà come un colpo
d’ascia sulle vostre reni, finché non desidererete d’esser morto! »
A questo anche il Re cadde in ginocchio e promise al ceppo che avrebbe
immediatamente proclamato un editto per proteggere le streghe e i maghi
del regno e avrebbe loro consentito di praticare la magia.
« Molto bene » disse il ceppo, « ma non avete ancora fatto ammenda con
Baba! »
« Tutto, tutto quel che vorrai! » esclamò il Re stolto, torcendosi le mani
davanti al ceppo.
« Erigerete un monumento a Baba sopra a questo ceppo, in memoria
sempiterna di una povera lavandaia e della vostra stoltezza! » dichiarò il
ceppo.
Il Re promise immediatamente di ingaggiare il più famoso scultore del
regno e di commissionargli una statua d’oro puro. Poi il Re svergognato e
tutti i nobili tornarono al palazzo, lasciando il ceppo a sghignazzare.
Quando i giardini furono deserti, da un buco tra le radici del ceppo uscì
un vecchio coniglio robusto e baffuto, che stringeva una bacchetta tra i
denti. Baba Raba saltellò fuori dai giardini e andò molto lontano, la statua
d’oro della lavandaia sorse sul ceppo d’albero e da allora in quel regno mai
più una strega o un mago furono perseguitati.

Il commento di Albus Silente su
Baba Raba e il Ceppo Ghignante

La storia di Baba Raba e il Ceppo Ghignante è, per molti versi, la più
‘realistica’ delle fiabe di Beda, nel senso che la magia descritta risponde,
quasi in tutto, alle leggi magiche conosciute.
È attraverso questa storia che molti di noi hanno scoperto per la prima
volta che la magia non può resuscitare i morti. È stata una grande delusione
e una grande sorpresa, perché da bambini credevamo che i nostri genitori
fossero in grado di riportare in vita i nostri topini o gattini morti con un
semplice cenno della bacchetta. Benché circa sei secoli siano trascorsi da
quando Beda scrisse questa storia, e nonostante abbiamo trovato
innumerevoli modi per mantenere un’illusione della presenza dei nostri
cari,1 nessun mago è mai riuscito a riunire corpo e anima dopo che la morte
è avvenuta. Come scrive l’eminente filosofo mago Bertrand de PenséesProfondes nel suo famoso trattato Uno studio delle possibilità di invertire
gli effetti contingenti e metafisici della morte naturale, con particolare
riguardo alla reintegrazione di essenza e materia: « Lasciate perdere. Non
succederà mai ».
La fiaba di Baba Raba, inoltre, ci offre una delle prime apparizioni
letterarie di un Animagus, poiché Baba la lavandaia possiede la rara abilità
magica di trasformarsi in animale a proprio piacimento.
Gli Animagi costituiscono una minima percentuale della popolazione
magica. Arrivare a una perfetta e spontanea trasformazione da umano in
animale e viceversa richiede molto studio e molto esercizio, e molti maghi
ritengono che il loro tempo possa essere meglio impiegato in altri ambiti.
Certamente, le applicazioni di un simile talento sono limitate, a meno che si

abbia un gran bisogno di travestirsi o nascondersi. È per questo motivo che
il Ministero della Magia ha voluto istituire un registro degli Animagi,
poiché non ci sono dubbi che questo tipo di magia sia di grande utilità
soprattutto a chi operi in attività clandestine, segrete o addirittura criminali.2
Che sia esistita una lavandaia capace di trasformarsi in un coniglio è
dubbio; tuttavia, alcuni storici della magia hanno avanzato l’ipotesi che
Beda si sia ispirato alla famosa fattucchiera francese Lisette de Lapin,
condannata per stregoneria a Parigi nel 1422. Con grande meraviglia dei
suoi carcerieri Babbani, che furono accusati di averla aiutata a scappare,
Lisette sparì dalla propria cella la notte prima dell’esecuzione. Non è mai
stato provato che Lisette fosse un Animagus e che sia riuscita a passare
attraverso le sbarre della finestra della cella, ma poco tempo dopo un grosso
coniglio bianco fu visto attraversare la Manica a bordo di un calderone sul
quale era issata una vela, e in seguito un simile coniglio divenne un fidato
consigliere alla corte di Enrico VI.3
Il re della storia di Beda è uno stolto Babbano che al tempo stesso brama
e teme la magia. Pensa di poter diventare un mago semplicemente
imparando formule e agitando una bacchetta.4 Ignora del tutto la vera natura
della magia e dei maghi, perciò crede agli assurdi suggerimenti sia del
ciarlatano che di Baba. È infatti tipico di un certo pensiero Babbano
accettare, per ignoranza, ogni genere di cose impossibili sulla magia, tra cui
l’idea che Baba si sia tramutata in un albero e possa ancora pensare e
parlare. (Val la pena notare a questo punto, però, che Beda da un canto usa
l’espediente dell’albero parlante per mostrarci quanto sia ignorante il re
Babbano, dall’altro ci chiede di credere che Baba possa parlare dopo essersi
trasformata in coniglio. Potrebbe trattarsi di una licenza poetica, ma io
ritengo più probabile che Beda abbia solo sentito parlare degli Animagi e
non ne abbia mai conosciuto uno, perché questa è l’unica incongruenza
della fiaba con le leggi della magia. Gli Animagi non conservano l’abilità
umana della parola nella loro forma animale, anche se conservano il
pensiero e le capacità di ragionamento degli umani. Questa, come sa
qualsiasi scolaretto, è la differenza fondamentale tra un Animagus e chi si
Trasfigura in un animale. Quest’ultimo diventa in tutto e per tutto un
animale, con la conseguenza di non sapere niente di magia e nemmeno di
essere mai stato un mago, e di aver bisogno pertanto di qualcuno che lo riTrasfiguri nella sua forma originale).

Ritengo invece possibile che nel far fingere alla propria eroina di
trasformarsi in un albero e nella sua minaccia al Re di un dolore simile a un
colpo d’ascia nelle reni, Beda si sia ispirato a vere tradizioni e pratiche
magiche. Gli alberi da bacchetta sono sempre stati ferocemente protetti dai
fabbricanti che li hanno in cura, e chi abbatta simili alberi per rubarli rischia
non solo la ritorsione degli Asticelli5 che vi fanno abitualmente il nido, ma
anche gli effetti degli incantesimi protettivi imposti dai loro proprietari.
All’epoca di Beda, la Maledizione Cruciatus6 non era ancora stata
dichiarata illegale dal Ministero della Magia e poteva produrre esattamente
la sensazione di cui Baba minaccia il Re.

1 [Le fotografie e i ritratti dei maghi si muovono e (nel caso dei dipinti) parlano come i loro soggetti.
Altri rari oggetti, come lo Specchio delle Brame, possono mostrare più che un’immagine statica di
una persona cara defunta. I fantasmi sono versioni trasparenti, mobili, parlanti e pensanti di maghi e
streghe che, per qualsiasi ragione, hanno preferito restare sulla terra. JKR]
2 [La Professoressa McGranitt, attuale Preside di Hogwarts, mi prega di precisare che è diventata un
Animagus solo in seguito alle proprie estese ricerche in tutti i campi della Trasfigurazione, e che non
ha mai usato la sua capacità di trasformarsi in un soriano per nessuna attività clandestina, eccezion
fatta per legittime missioni svolte per conto dell’Ordine della Fenice, nelle quali segretezza e
dissimulazione erano indispensabili. JKR]
3 Il che può aver contribuito alla reputazione di instabilità mentale costruitasi attorno a quel re
Babbano.
4 Come studi approfonditi dell’Ufficio Misteri hanno dimostrato già a partire dal 1672, maghi e
streghe si nasce, non si diventa. La inattesa capacità di praticare la magia può in effetti apparire in
persone di stirpe apparentemente non magica (benché diversi studi successivi facciano pensare che ci
dev’essere stato un mago in qualche punto dell’albero genealogico), ma i Babbani non possono
essere maghi. Il meglio, o il peggio, che possono sperare sono effetti casuali e incontrollabili generati
da un’autentica bacchetta magica, la quale, in quanto strumento che incanala la magia, a volte
trattiene poteri residui che si possono scaricare improvvisamente. Cfr. anche le note sulle bacchette a
proposito della Storia dei Tre Fratelli.

5 Per un’esauriente descrizione di questi curiosi arboricoli, detti anche Bowtruckles, cfr. Gli Animali
Fantastici: dove trovarli.
6 Le maledizioni Cruciatus, Imperium e Avada Kedavra furono dichiarate Senza Perdono nel 1717, e
il loro uso punito con le pene più severe.

5

LA STORIA DEI TRE FRATELLI
C’erano una volta tre fratelli che viaggiavano lungo una strada tortuosa e
solitaria al calar del sole. Dopo qualche tempo, i fratelli giunsero a un fiume
troppo profondo per guadarlo e troppo pericoloso per attraversarlo a nuoto.
Tuttavia erano versati nelle arti magiche, e così bastò loro agitare le
bacchette per far comparire un ponte sopra le acque infide. Ne avevano
percorso metà quando si trovarono il passo sbarrato da una figura
incappucciata.

E la Morte parlò a loro. Era arrabbiata perché tre nuove vittime l’avevano
appena imbrogliata: di solito i viaggiatori annegavano nel fiume. Ma la
Morte era astuta. Finse di congratularsi con i tre fratelli per la loro magia e
disse che ciascuno di loro meritava un premio per essere stato tanto abile da
sfuggirle.
Così il fratello maggiore, che era un uomo bellicoso, chiese una bacchetta
più potente di qualunque altra al mondo: una bacchetta che facesse vincere
al suo possessore ogni duello, una bacchetta degna di un mago che aveva
battuto la Morte! Così la Morte si avvicinò a un albero di sambuco sulla
riva del fiume, prese un ramo e ne fece una bacchetta, che diede al fratello
maggiore.
Il secondo fratello, che era un uomo arrogante, decise che voleva
umiliare ancora di più la Morte e chiese il potere di richiamare altri dalla
Morte. Così la Morte raccolse un sasso dalla riva del fiume e lo diede al
secondo fratello, dicendogli che quel sasso aveva il potere di riportare in
vita i morti.
Infine la Morte chiese al terzo fratello, il minore, che cosa desiderava. Il
fratello più giovane era il più umile e anche il più saggio dei tre, e non si
fidava della Morte. Perciò chiese qualcosa che gli permettesse di andarsene
senza essere seguito da lei. E la Morte, con estrema riluttanza, gli consegnò
il proprio Mantello dell’Invisibilità.
Poi la Morte si scansò e consentì ai tre fratelli di continuare il loro
cammino, e così essi fecero, discutendo con meraviglia dell’avventura che
avevano vissuto e ammirando i premi che la Morte aveva loro elargito.
A tempo debito i fratelli si separarono e ognuno andò per la sua strada.
Il primo fratello viaggiò per un’altra settimana o più, e quando ebbe
raggiunto un lontano villaggio andò a cercare un altro mago con cui aveva
da tempo una disputa. Armato della Bacchetta di Sambuco, non poté
mancare di vincere il duello che seguì. Lasciò il nemico a terra, morto, ed
entrò in una locanda, dove si vantò a gran voce della potente bacchetta che
aveva sottratto alla Morte in persona e di come essa l’aveva reso
invincibile.
Quella stessa notte, un altro mago si avvicinò furtivo al giaciglio dove
dormiva il primo fratello, ubriaco fradicio. Il ladro rubò la bacchetta e per
buona misura tagliò la gola al fratello più anziano.
E fu così che la Morte chiamò a sé il primo fratello.

Nel frattempo, il secondo fratello era tornato a casa propria, dove viveva
solo. Estrasse la pietra che aveva il potere di richiamare in vita i defunti e la
girò tre volte nella mano. Con sua gioia e stupore, la figura della fanciulla
che aveva sperato di sposare prima della di lei prematura morte gli apparve
subito davanti.
Ma era triste e fredda, separata da lui come da un velo. Anche se era
tornata nel mondo dei mortali, non ne faceva veramente parte e soffriva.
Alla fine il secondo fratello, reso folle dal suo disperato desiderio, si tolse la
vita per potersi davvero riunire a lei.
E fu così che la Morte chiamò a sé il secondo fratello.
Ma sebbene la Morte avesse cercato il terzo fratello per molti anni, non
riuscì mai a trovarlo. Fu solo quando ebbe raggiunto una veneranda età che
il fratello più giovane si tolse infine il Mantello dell’Invisibilità e lo regalò a
suo figlio. Dopodiché salutò la Morte come una vecchia amica e andò lieto
con lei, da pari a pari, congedandosi da questa vita.

Il commento di Albus Silente su
La Storia dei Tre Fratelli

Questa storia mi fece una profonda impressione da bambino. La sentii per la
prima volta da mia madre e ben presto divenne la fiaba che chiedevo più
spesso di ogni altra prima di addormentarmi. Richiesta che più di una volta
portò ad alterchi con il mio fratellino Aberforth, che preferiva Ghiozza, la
Capra Zozza.
La morale della Storia dei Tre Fratelli non potrebbe essere più chiara: gli
sforzi umani per evitare o sconfiggere la morte sono destinati al fallimento.
Il terzo fratello della storia (‘il più umile e anche il più saggio’) è l’unico a
capire che, avendo già scansato la Morte una volta, il meglio che possa
sperare è rimandare il loro prossimo incontro il più a lungo possibile. Egli
sa che tentare la Morte – praticando la violenza, come il primo fratello, o
l’arte tenebrosa della negromanzia,1 come il secondo – significa mettersi
contro un nemico che non può perdere.
L’ironia della sorte è che da questa storia è scaturita una curiosa
leggenda, che contraddice precisamente il messaggio originale. La leggenda
sostiene che i doni che la Morte consegna ai fratelli – una bacchetta
invincibile, una pietra che può richiamare i morti dall’oltretomba, e un
Mantello dell’Invisibilità che dura per sempre – siano oggetti reali che
esistono nel nostro mondo. La leggenda va oltre: se qualcuno diventasse il
legittimo proprietario di tutti e tre, diverrebbe ‘padrone della Morte’,
locuzione che è sempre stata intesa a significare invulnerabile, persino
immortale.
Potremmo sorridere, un po’ tristemente, su quanto tutto ciò ci riveli
dell’umana natura. L’interpretazione più ottimista sarebbe: « La speranza

eternamente sorge ».2 Nonostante il fatto che, secondo Beda, due dei tre
oggetti siano molto pericolosi, nonostante il chiaro messaggio che la Morte
alla fine viene per tutti noi, una piccola minoranza nella comunità magica
continua a credere che Beda abbia voluto inviare un messaggio cifrato, che
è esattamente l’opposto di quello scritto nero su bianco, e che soltanto loro
sono sufficientemente intelligenti per decifrare.
La loro teoria (o forse ‘disperato desiderio’ sarebbe un termine più
adeguato) non si fonda su molte prove. Veri Mantelli dell’Invisibilità,
benché rari, esistono nel nostro mondo; tuttavia, dalla storia si evince
chiaramente che il Mantello della Morte è di natura straordinariamente
durevole.3 Durante tutti i secoli trascorsi dall’epoca di Beda fino ai giorni
nostri, nessuno ha mai sostenuto di aver trovato il Mantello della Morte. Ma
a questa obiezione così rispondono i veri credenti: o i discendenti del terzo
fratello non sanno da dove venga il loro Mantello, oppure lo sanno e
dimostrano di possedere la stessa saggezza del loro avo non raccontandolo
ai quattro venti.
Naturalmente, nemmeno la pietra è mai stata trovata. Come ho già
rilevato nel commento a Baba Raba e il Ceppo Ghignante, non siamo
ancora capaci di resuscitare i morti e ci sono tutte le ragioni di credere che
non lo saremo mai. Spregevoli copie, è vero, sono state create da taluni
Maghi Oscuri: gli Inferi,4 che sono però niente più che spettrali marionette,
e non uomini realmente ridestati dall’aldilà. Inoltre, la storia di Beda dice
esplicitamente che l’amore perduto del secondo fratello non fa veramente
ritorno dal regno dei morti. La fanciulla è stata mandata dalla Morte per
attirare il secondo fratello nelle proprie grinfie e perciò è fredda, lontana,
tormentosamente presente e assente al tempo stesso.5
Resta la bacchetta, e qui gli ostinati che credono nel messaggio nascosto
di Beda hanno per lo meno una qualche testimonianza storica alla quale
appoggiarsi. Si dà infatti il caso che attraverso i secoli ci siano stati maghi
che hanno sostenuto – o per vanità, o per intimidire possibili nemici, o in
assoluta buona fede – di possedere una bacchetta più potente del normale,
una bacchetta addirittura ‘invincibile’. Alcuni di loro hanno persino asserito
che la bacchetta fosse di sambuco, come quella che avrebbe fabbricato la
Morte. A tali bacchette sono stati attribuiti molti nomi, tra cui ‘Bacchetta
del Destino’ o ‘Stecca della Morte’.
Non è affatto sorprendente che esistano vecchie superstizioni sulle nostre
bacchette, che dopo tutto sono i nostri strumenti magici e le armi più

potenti. Certe bacchette (e di conseguenza i loro proprietari) sarebbero
incompatibili:
Se lui è quercia e lei è agrifoglio,
le nozze non consiglio.
oppure denoterebbero difetti nel carattere del proprietario:
Il sorbo sparla, il castagno sogna,
testardo è il frassino, il nocciolo si lagna.
E naturalmente, in questa categoria di detti non dimostrati troviamo:
Bacchetta di sambuco, non cavi un ragno dal buco.
Che sia perché nella storia di Beda la Morte fabbrica la bacchetta con il
sambuco, o perché maghi violenti o assetati di potere hanno
persistentemente dichiarato che le loro bacchette erano di sambuco, questo
legno non è mai stato molto apprezzato dai fabbricanti di bacchette.
La prima menzione documentata di una bacchetta di sambuco dai poteri
particolarmente sviluppati e pericolosi riguarda quella posseduta da Emeric,
comunemente chiamato ‘il Maligno’, un mago dalla vita piuttosto corta ma
eccezionalmente aggressivo che terrorizzò l’Inghilterra meridionale
nell’Alto Medio Evo. Morì com’era vissuto, in un feroce duello contro un
mago chiamato Egbert. Cosa sia stato di Egbert non è noto, ma l’aspettativa
di vita dei duellanti medievali in generale era breve. Prima che esistesse un
Ministero della Magia a regolare l’uso della Magia Oscura, i duelli di solito
erano fatali.
Un secolo dopo, un altro personaggio poco raccomandabile, chiamato
Godelot, fece progredire gli studi di Magia Oscura con una raccolta di
pericolosi incantesimi, prodotti con l’ausilio di una bacchetta che descrive
come « il più maligno e sottile tra li miei amici, il quale ha corpo di
Sabuco,6 e conosce i modi delle magie fetide e putridissime ». (Delle Magie
Fetide e Putridissime divenne il titolo del capolavoro di Godelot).
Come si vede, Godelot considera la propria bacchetta un compagno,
quasi un istruttore. Gli esperti dell’arte delle bacchette7 sanno che le
bacchette in effetti assorbono l’abilità di chi le usa, benché questa sia una
questione delicata e imprevedibile; vanno infatti considerati molti fattori

addizionali, come la relazione tra la bacchetta e chi la usa, per comprendere
quanto possa funzionare una bacchetta in congiunzione con un particolare
individuo. Tuttavia, un’ipotetica bacchetta che sia passata tra le mani di
molti Maghi Oscuri mostrerà, come minimo, una spiccata affinità con i tipi
più pericolosi di magia.
La maggior parte dei maghi e delle streghe preferiscono una bacchetta
che li abbia ‘scelti’ a qualsiasi bacchetta di seconda mano, proprio perché
questa potrebbe aver preso dal precedente proprietario abitudini
incompatibili con lo stile di magia del nuovo padrone. La pratica generale
di seppellire (o cremare) la bacchetta insieme al proprietario tende a far sì
che nessuna bacchetta assorba conoscenze da troppi padroni. Chi crede
nella Bacchetta di Sambuco, però, sostiene che a causa del modo in cui
avrebbe cambiato proprietà – ogni padrone avrebbe infatti superato il
precedente, di solito uccidendolo – essa non sia mai stata distrutta né
seppellita, ma sia sopravvissuta attraverso i secoli accumulando saggezza,
forza e potere ben oltre il normale.
Si sa che Godelot perì nelle proprie segrete, dove era stato rinchiuso dal
figlio pazzo Hereward. Dobbiamo pensare che Hereward abbia sottratto la
bacchetta al padre, altrimenti questi sarebbe riuscito a evadere, ma cosa ne
fece successivamente Hereward non è dato di sapere. Quel che è certo è che
una bacchetta chiamata ‘Bacchetta di Surello’8 dal suo stesso proprietario,
Barnabas Deverill, appare all’inizio del diciottesimo secolo e che Deverill
la utilizzò per farsi una reputazione di mago terrificante, finché il suo regno
di terrore non venne sovvertito dall’altrettanto infame Loxias, che prese la
bacchetta, la ribattezzò ‘Stecca della Morte’ e la usò per far scempio di
chiunque non gli andasse a genio. È difficile tracciare la storia successiva
della bacchetta di Loxias, perché furono molti a vantarsi di averlo fatto
fuori, inclusa la sua stessa madre.
Ciò che non può non colpire qualsiasi mente dotata di buonsenso che
studi la cosiddetta storia della Bacchetta di Sambuco è che ogni uomo che si
sia mai vantato di possederla9 ha sempre sostenuto che fosse ‘invincibile’,
mentre il suo stesso passaggio di mano in mano dimostra non solo che è
stata vinta centinaia di volte, ma che attira guai quanto Ghiozza la Capra
Zozza attira le mosche. In fin dei conti, la ricerca della Bacchetta di
Sambuco non fa che confermare un’osservazione che ho avuto più volte
occasione di ripetere nel corso della mia lunga vita, e cioè che gli esseri
umani hanno un debole esattamente per le cose che sono peggiori per loro.

Ma chi di noi avrebbe mostrato la saggezza del terzo fratello, se avessimo
avuto la possibilità di scegliere fra i tre Doni della Morte? Maghi e Babbani
sono altrettanto assetati di potere: chi avrebbe resistito alla ‘Bacchetta del
Destino’? Quale essere umano, che avesse perduto una persona cara, non
avrebbe scelto la Pietra della Resurrezione? Persino io, Albus Silente,
troverei più facile rifiutare il Mantello dell’Invisibilità. Il che dimostra che,
per quanto intelligente, sono comunque un idiota come tutti.

1 [La negromanzia è l’Arte Oscura di resuscitare i morti, un ramo della magia che, come questa
storia spiega chiaramente, non ha mai funzionato. JKR]
2 [Questa citazione dimostra che Albus Silente non era solo estremamente colto in termini magici,
ma che aveva anche una certa familiarità con l’opera del poeta Babbano Alexander Pope. JKR]
3 [In genere, i Mantelli dell’Invisibilità non sono infallibili. Si possono rompere o possono diventare
opachi con il tempo, gli incantesimi che vi sono imposti possono consumarsi o essere annullati da
contro-incantesimi. È questa la ragione per cui le streghe e i maghi di solito ricorrono a Incantesimi
di Disillusione per nascondersi o camuffarsi. Albus Silente era noto per la sua capacità di eseguire un
Incantesimo di Disillusione tanto potente da rendersi invisibile senza bisogno di un Mantello. JKR]
4 [Gli Inferi sono cadaveri rianimati dalla Magia Oscura. JKR]
5 Molti critici ritengono che, nel creare questa pietra che resuscita i morti, Beda si sia ispirato alla
Pietra Filosofale, con la quale si distilla l’Elisir di Lunga Vita, che induce l’immortalità.
6 Antico nome del sambuco.
7 Io, per esempio.
8 Dal francese ‘sureau’ = sambuco.
9 Nessuna strega ha mai dichiarato di possedere la Bacchetta di Sambuco. Pensatene ciò che
preferite, ma così è.

Titolo dell’originale inglese: The Tales of Beedle the Bard
Traduzione di Luigi Spagnol
Tutti i diritti riservati; nessuna parte di questa pubblicazione può essere riprodotta o trasmessa con
qualsiasi mezzo, elettronico, meccanico, tramite fotocopie o altro, senza previa autorizzazione
dell’editore
Questa edizione digitale è stata pubblicata da Pottermore nel 2016
Edizione italiana pubblicata da Lumos in collaborazione con Adriano Salani Editore S.p.A.
Text © J.K. Rowling 2007/2008
Illustrazioni interne © J.K. Rowling 2007/2008
Copyright edizione italiana © Adriano Salani Editore S.p.A.
Illustrazioni copertina di Olly Moss © Pottermore Limited 2016
Harry Potter characters, names and related indicia are trademarks of and © Warner Bros.
Entertainment Inc.
J.K. ROWLING’S WIZARDING WORLD TM J.K. Rowling and Warner Bros. Entertainment Inc.
Si rivendica il diritto morale dell’autore
Con il nome dell’incantesimo che nei libri di Harry Potter illumina il buio, Lumos è stato fondato da
J.K. Rowling perché entro il 2050 non sia più necessario rivolgersi a orfanotrofi e istituti per i
bambini più vulnerabili e si possa garantire a tutte le future generazioni di bambini di crescere in una
famiglia che li ami. Lumos è il nome operative della Fondazione Lumos, of Lumos Foundation, una
società a responsabilità limitata, registrata in Inghilerra e in Galles, numero 5611912. Ente di
beneficenza registrato numero 1112575.
www.wearelumos.org
Source ISBN 978-1-78110-681-5
ISBN 978-1-78110-926-7

Dal 2001, Il Quidditch attraverso i secoli e Gli Animali Fantastici:dove
trovarli hanno raccolto quasi venti milioni di sterline per Comic Relief, una
somma magica che già sta cambiando tante vite.
I fondi raccolti con la vendita di questa nuova edizione saranno investiti
affinché bambini e ragazzi in tutto il mondo siano preparati per il futuro: in
sicurezza, in salute, con una buona istruzione e l’opportunità di esprimere
tutto il loro potenziale. Ci interessa particolarmente aiutare quei bambini
che nascono nelle circostanze più difficili, dove ci sono conflitti, violenze,
abbandono o abusi.
Grazie per il vostro sostegno. Per ulteriori informazioni su Comic Relief
andate su comicrelief.com, seguiteci su Twitter (@comicrelief) o su
Facebook!

Ci sono otto milioni di bambini negli orfanotrofi del mondo: anche se
l’ottanta per cento di loro non sono orfani.
La maggior parte di questi bambini finisce in istituto perché i genitori
sono poveri e non possono provvedere adeguatamente a loro. Anche se
molti istituti vengono aperti e sostenuti con le migliori intenzioni, più di
ottanta anni di ricerche dimostrano che crescere in orfanotrofio mina la
salute e lo sviluppo dei bambini, aumenta il rischio di esposizione agli abusi
e al traffico di esseri umani e riduce seriamente le possibilità di avere un
futuro felice e sano.
Per farla breve, i bambini hanno bisogno di famiglie, non di orfanotrofi.
Lumos, ente di beneficenza fondato da J.K. Rowling, porta il nome
dell’incantesimo che nel mondo di Harry Potter illumina i luoghi più bui.
Noi di Lumos facciamo proprio questo: sveliamo i bambini nascosti negli
istituti e trasformiamo i sistemi di assistenza a livello globale, perché tutti i
bambini abbiano la famiglia di cui hanno bisogno e il futuro che meritano.
Grazie per aver acquistato questo libro. Se volete unirvi a J.K. Rowling e
a Lumos in questo movimento globale per il cambiamento, potete scoprire
come fare su wearelumos.org, @lumos e su Facebook.

Altri titoli disponibili
Harry Potter e la Pietra Filosofale
Harry Potter e la Camera dei Segreti
Harry Potter e il Prigioniero di Azkaban
Harry Potter e il Calice di Fuoco
Harry Potter e l’Ordine della Fenice
Harry Potter e il Principe Mezzosangue
Harry Potter e i Doni della Morte
Harry Potter e la Maledizione dell’Erede (Parte Uno e Due)
Basato su una storia originale di J.K. Rowling, John Tiffany e Jack Thorne
Un nuovo spettacolo di Jack Thorne

Animali Fantastici e Dove Trovarli – Screenplay Originale
Biblioteca di Hogwarts:
Il Quidditch Attraverso I Secoli
Le Fiabe di Beda il Bardo

Approfondisci J.K. Rowling’s Wizarding World…
Visita www.pottermore.com, dove ti aspettano la Cerimonia dello
Smistamento, brani inediti di J.K. Rowling e le ultimissime novità del
mondo magico.
Pottermore, la società di editoria digitale, e-commerce, intrattenimento e
informazione di J.K. Rowling, è l’editore digitale globale di Harry Potter e
J.K. Rowling’s Wizarding World. In quanto cuore digitale del J.K.
Rowling’s Wizarding World, la missione di pottermore.com è quella di
scatenare il potere dell’immaginazione. Il sito offre notizie, articoli e varie
funzionalità, nonché brani inediti di J.K. Rowling.

Questa edizione digitale è stata pubblicata da Pottermore nel 2017
Tutti i diritti riservati; nessuna parte di questa pubblicazione può essere riprodotta o trasmessa con
qualsiasi mezzo, elettronico, meccanico, tramite fotocopie o altro, senza previa autorizzazione
dell’editore
Harry Potter characters, names and related indicia are trademarks of and © Warner Bros.
Entertainment Inc.
J.K. ROWLING’S WIZARDING WORLD ™ J.K. Rowling and Warner Bros. Entertainment Inc.
All rights reserved
Si rivendica il diritto morale dell’autore
Comic Relief (UK) è stata fondata nel 1985 da un gruppo di comici inglesi, per raccogliere fondi a
sostegno di progetti che promuovevano la giustizia sociale e aiutavano a combattere la povertà. Il
denaro raccolto dalle vendite internazionali di questo libro servirà ad aiutare bambini e ragazzi nel
Regno Unito e nel mondo, perché siano preparati per il futuro: in sicurezza, in salute, con una buona
istruzione e l’opportunità di esprimere tutto il loro potenziale.
Comic Relief (UK) è un ente di beneficenza registrato: 326568 (Inghilterra/Galles); SC039730
(Scozia).
www.comicrelief.com
Con il nome dell’incantesimo che nei libri di Harry Potter illumina il buio, Lumos è stato fondato da
J.K. Rowling perché entro il 2050 non sia più necessario rivolgersi a orfanotrofi e istituti per i
bambini più vulnerabili e si possa garantire a tutte le future generazioni di bambini di crescere in una
famiglia che li ami.
Lumos è il nome operative della Fondazione Lumos, una società a responsabilità limitata, registrata
in Inghilerra e in Galles, numero 5611912. Ente di beneficenza registrato numero 1112575.
www.wearelumos.com
Gli Animali Fantastici: dove trovarli
Titolo dell’originale inglese: Fantastic Beasts and Where to Find Them
Traduzione di Beatrice Masini
Per la nuova edizione, traduzione di Valentina Daniele per la prefazione di Newt Scamander e le voci
dedicate a: Alastridente, Hodag, Nascodombra, Serpecorno, Tuono Alato, Wampus.
Questa edizione digitale è stata pubblicata da Pottermore nel 2017 Stampato per la prima volta in
Italia nel 2017 da Salani Editore
Text copyright © J.K. Rowling 2001
Foreword and new text elements © J.K. Rowling 2017

Illustrations and hand lettering copyright © J.K. Rowling 2001
Cover illustration by Olly Moss © Pottermore Limited 2016
Il Quidditch attraverso i secoli
Titolo dell’originale inglese: Quidditch Through the Ages
Traduzione di Beatrice Masini
Questa edizione digitale é stata pubblicata da Pottermore nel 2016 Edizione italiana pubblicata da
Adriano Salani Editore S.p.A.
Text © J.K. Rowling 2001
Illustrazioni interne e scritte a mano © J.K. Rowling 2001
Copyright edizione italiana © Adriano Salani Editore S.p.A. 2002
Illustrazioni copertina di Olly Moss © Pottermore Limited 2016
Le Fiabe di Beda il Bardo
Titolo dell’originale inglese: The Tales of Beedle the Bard
Traduzione di Luigi Spagnol
Questa edizione digitale è stata pubblicata da Pottermore nel 2016
Edizione italiana pubblicata da Lumos in collaborazione con Adriano Salani Editore S.p.A.
Text © J.K. Rowling 2007/2008
Illustrazioni interne © J.K. Rowling 2007/2008
Copyright edizione italiana © Adriano Salani Editore S.p.A.
Illustrazioni copertina di Olly Moss © Pottermore Limited 2016
ISBN 978-1-78110-926-7

