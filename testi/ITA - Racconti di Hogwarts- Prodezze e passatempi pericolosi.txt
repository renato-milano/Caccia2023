Indice
CAPITOLO PRIMO
Minerva McGonagall
Animagi

CAPITOLO DUE
Remus Lupin
Lupi mannari

CAPITOLO TRE
Sybill Trelawney
I Veggenti dei Nomi

CAPITOLO QUATTRO
Silvanus Kettleburn

DALLA REDAZIONE DI POTTERMORE:

Il mondo magico può essere un luogo oscuro e pericoloso. Ci sono
incantesimi che uccidono con sole sei sillabe, pozioni che tolgono il libero
arbitrio e animali fantastici capaci di fare a pezzi perfino i maghi più
coraggiosi. È questo che rende gli atti di eroismo così significativi e
necessari.
Certo, avere in mano una bacchetta infonde coraggio, ma nel mondo dei
maghi la magia non basta a fare scelte coraggiose. In questa raccolta di
testi di J.K. Rowling, leggerete dell’amore, dei dolori e della perenne
dignità di Minerva McGonagall, del tragico destino di Remus Lupin, della
sventatezza di un certo Silvanus Kettleburn, e di molte altre cose.

Minerva McGonagall ha molti volti: è un’abile strega, una severa
insegnante di Hogwarts, una grande appassionata di Quidditch e, talvolta,
un gatto soriano. Ma una cosa di certo non è: un libro aperto. Il modo
migliore per conoscere qualcuno è ascoltare la storia dei suoi genitori,
della sua infanzia, del suo primo amore e dei suoi rancori più ostinati. È
quindi con immensa gioia che seguiamo il filo delle parole di J.K. Rowling
fino alle Highlands scozzesi, dove daremo uno sguardo alla vita della
McGonagall mentre trova felicità, amicizia, magia e un lavoro a Hogwarts.

MINERVA MCGONAGALL
DI J.K. ROWLING
COMPLEANNO:

4 ottobre
BACCHETTA:

Abete e corde di cuore di drago, nove pollici e mezzo, rigida
CASA DI HOGWARTS:

Grifondoro
CAPACITÀ PARTICOLARI:

Animagus (gatto soriano grigio con segni particolari)
ORIGINI:

Padre babbano, madre strega
FAMIGLIA:

Il marito Elphinstone Urquart (deceduto), nessun figlio
HOBBY:

Il ricamo, correggere bozze per Trasfigurazione Oggi, seguire il Quidditch,
tifare per le Montrose Magpies

Infanzia

Minerva McGonagall era la prima e unica figlia di un sacerdote
presbiteriano scozzese e di una strega formatasi a Hogwarts. Trascorse
l’infanzia nelle Highlands scozzesi agli inizi del XX secolo, e fu solo un po’
alla volta che si rese conto che c’era qualcosa di strano, sia in quello che
riusciva a fare sia nel matrimonio dei suoi genitori.
Il padre di Minerva, il reverendo Robert McGonagall, era rimasto
stregato da Isobel Ross, un’allegra ragazza del suo villaggio. Come tutti i
suoi compaesani, Robert credeva che Isobel frequentasse un esclusivo
collegio femminile in Inghilterra. In realtà, quando la ragazza scompariva
per mesi e mesi da casa, era alla Scuola di Magia e Stregoneria di Hogwarts
che si recava.
Consapevole che i suoi genitori (un mago e una strega) avrebbero
disapprovato il suo legame con quel serio giovanotto babbano, Isobel non
fece parola della loro nascente relazione. Quando compì diciotto anni si era
ormai innamorata di Robert. Purtroppo però non aveva ancora trovato il
coraggio di confessargli la sua vera natura.
La coppia fuggì, scatenando le ire di tutti e quattro i genitori. Già
costretta a separarsi dalla sua famiglia, Isobel non trovò il coraggio di
rovinare l’estasi della luna di miele raccontando al suo innamoratissimo
novello sposo che si era diplomata in Incantesimi a Hogwarts col massimo
dei voti e nemmeno che era stata Capitano della squadra di Quidditch della
scuola. Isobel e Robert andarono ad abitare in una canonica nei dintorni di
Caithness, dove la bella Isobel si dimostrò sorprendentemente oculata
nell’amministrare l’esiguo salario del sacerdote.
La nascita di Minerva, la primogenita della giovane coppia, fu motivo di
felicità, ma anche di crisi. La nostalgia della famiglia e della comunità
magica da cui si era allontanata per amore spinse Isobel a insistere per
chiamare la neonata come sua nonna, una strega estremamente talentuosa.
Quel nome stravagante non passò certo inosservato nella piccola comunità
in cui vivevano, e per il reverendo Robert McGonagall fu difficile spiegare
ai parrocchiani la decisione della moglie. Inoltre, il reverendo era
preoccupato dall’umore mutevole della sua sposa. Gli amici tuttavia gli
assicurarono che non era insolito che le donne fossero emotive dopo aver
dato alla luce un figlio, e che Isobel sarebbe tornata in sé molto presto.
Isobel invece si chiuse sempre più in se stessa, isolandosi spesso per
giorni e giorni con Minerva. Più tardi raccontò alla figlia che aveva
mostrato piccoli ma inequivocabili segni di magia sin dalle primissime ore

di vita: giocattoli riposti sugli scaffali più alti vennero ritrovati nella sua
culla; il gatto di casa sembrava eseguire i suoi ordini prima ancora che la
bimba avesse imparato a parlare; di tanto in tanto la cornamusa di suo padre
iniziava a suonare da sola in un’altra stanza, fenomeno, questo, che faceva
ridere la piccola Minerva.
L’orgoglio e la paura laceravano Isobel. Sapeva di dover confessare a
Robert la verità prima che il marito notasse qualcosa di allarmante. Alla
fine, dopo un paziente interrogatorio di Robert, Isobel scoppiò in lacrime,
tirò fuori da sotto il letto la bacchetta che teneva chiusa a chiave in una
cassa, e mostrò al marito la sua vera identità.
Minerva era troppo piccola per ricordare quella notte, ma le sue
ripercussioni le lasciarono un’amara consapevolezza di quanto fosse
complicato crescere dotati di magia in un mondo di Babbani. Nonostante il
suo amore per la moglie non fosse mutato dopo aver scoperto che era una
strega, Robert McGonagall fu profondamente scosso da quella rivelazione,
e anche dal fatto che Isobel gli avesse nascosto tanto a lungo una cosa così
grande. C’era di più: proprio lui che si vantava di essere un uomo retto e
onesto, ora veniva trascinato in una vita di segreti decisamente estranea alla
sua natura. Isobel spiegò tra i singhiozzi che lei e la figlia erano legate allo
Statuto di Segretezza e che avrebbero dovuto nascondere la loro identità per
non andare incontro alle ire del Ministero della Magia. Robert era inoltre
sgomento al pensiero di come la gente del luogo, nel complesso austera,
rigida e convenzionale, si sarebbe sentita ad avere un reverendo con una
strega per moglie.
L’amore resistette, ma la fiducia tra i genitori si era spezzata, e Minerva,
una bambina intelligente e osservatrice, lo constatò con tristezza. I
McGonagall ebbero altri due figli, entrambi maschi; tutti e due mostrarono,
a tempo debito, capacità magiche. Minerva aiutò la madre a spiegare a
Malcolm e Robert Junior che non dovevano sbandierare la loro magia ai
quattro venti e l’aiutò anche a nascondere al padre gli incidenti e gli
imbarazzi che la magia dei fratelli suscitava di tanto in tanto.
Minerva era molto affezionata al padre babbano: per carattere
assomigliava più a lui che alla madre. Per lei era doloroso vedere con
quanta fatica il padre cercasse di affrontare quelle strane circostanze
famigliari. Era anche consapevole degli sforzi che la madre faceva per
adattarsi alla comunità del villaggio, interamente babbana, e sapeva quanto
le mancassero la libertà di vivere tra i propri simili e di esercitare i suoi

considerevoli talenti. Minerva non scordò mai quanto la madre pianse il
giorno del suo undicesimo compleanno, quando ricevette la lettera di
ammissione alla Scuola di Magia e Stregoneria di Hogwarts. Minerva
sapeva a cosa erano dovute quelle lacrime: erano lacrime di gioia, ma anche
d’invidia.

Carriera scolastica
Come spesso accade ai maghi e alle streghe che provengono da una
famiglia che fatica a gestire la propria identità magica, Hogwarts fu per
Minerva una felice liberazione.
Minerva attirò insolitamente l’attenzione su di sé quando, la primissima
sera, si rivelò una Testurbante. Dopo sei minuti il Cappello Parlante, che
aveva tentennato fra Corvonero e Grifondoro, collocò Minerva in
quest’ultima Casa. (Molti anni dopo, questa circostanza fu oggetto di
scherzi bonari tra Minerva e il collega Filius Flitwick: quest’ultimo aveva
suscitato pari confusione al Cappello, che alla fine, però, era approdato alla
decisione opposta. I due direttori delle Case si divertivano a pensare che,
non fosse stato per quei cruciali momenti in gioventù, i loro ruoli si
sarebbero potuti invertire).
Ben presto fu chiaro che Minerva era la studentessa più eccezionale del
suo anno, dotata di un particolare talento per la Trasfigurazione. A mano a
mano che il corso dei suoi studi progrediva, la ragazza dimostrò di aver
ereditato sia le abilità della madre che il severo senso morale del padre. La
carriera scolastica di Minerva si sovrappose per due anni con quella di
Pomona Sprout, successivamente direttrice della Casa di Tassofrasso. Da
allora le due donne godettero sempre di ottimi rapporti.
Al termine dei suoi studi a Hogwarts, Minerva McGonagall aveva
raggiunto risultati da record: pieni voti ai G.U.F.O. e ai M.A.G.O., prefetto,
Caposcuola e vincitrice del premio Miglior Nuova Promessa di
Trasfigurazione Oggi. Sotto la guida ispiratrice del suo insegnante di
Trasfigurazione, Albus Silente, Minerva era diventata un Animagus; la sua
forma animale e i suoi tratti distintivi (gatto soriano, segni di occhiali
squadrati attorno agli occhi) furono debitamente annotati nel Registro degli
Animagi del Ministero della Magia. Come la madre, Minerva era anche una
giocatrice di Quidditch molto dotata, anche se l’ultimo anno una brutta

caduta (un fallo durante la partita Grifondoro-Serpeverde che avrebbe
deciso le sorti del Campionato) le procurò una commozione cerebrale,
diverse costole rotte e un implacabile desiderio di vedere i Serpeverde
sconfitti sul campo di Quidditch. Al termine degli studi Minerva
McGonagall dovette abbandonare il Quidditch, ma la sua innata
competitività la portò a interessarsi appassionatamente ai successi della
squadra della sua Casa e a tenere d’occhio i nuovi talenti del Quidditch.

Primi dolori
Subito dopo essersi diplomata a Hogwarts, Minerva fece ritorno alla
canonica per passare un’ultima estate con la sua famiglia prima di partire
alla volta di Londra, dove l’aspettava un posto al Ministero della Magia
(Ufficio Applicazione della Legge sulla Magia). Quei mesi si sarebbero
rivelati tra i più difficili nella vita di Minerva, perché fu allora, a soli
diciotto anni, che dimostrò di essere degna figlia di sua madre
innamorandosi follemente di un ragazzo babbano.
Fu la prima e ultima volta in cui si poté dire che Minerva McGonagall
avesse perso la testa. Dougal McGregor era l’affascinate, intelligente e
spiritoso figlio di un agricoltore del luogo. Anche se meno bella di Isobel,
Minerva era brillante e arguta. Dougal e Minerva avevano in comune il
senso dell’umorismo, discutevano accanitamente ed entrambi erano
convinti che nell’altro ci fosse una misteriosa profondità d’animo. Prima
che uno dei due se ne potesse accorgere, Dougal si ritrovò in ginocchio in
un campo arato a chiederle la mano e Minerva gli stava già dicendo di sì.
Minerva rientrò a casa con l’intenzione di raccontare del fidanzamento ai
genitori, ma scoprì di non essere in grado di dirglielo. Passò la notte
insonne sdraiata nel suo letto, pensando al futuro. Dougal non sapeva chi lei
fosse realmente, proprio come suo padre non aveva saputo la verità su
Isobel prima del loro matrimonio. Minerva era consapevole del tipo di
matrimonio che avrebbe avuto se avesse sposato Dougal, perché l’aveva già
vissuto sulla propria pelle. Sarebbe stata la fine di tutti i suoi sogni; avrebbe
significato dover mettere sotto chiave la bacchetta, insegnare ai propri figli
a mentire, forse addirittura al loro stesso padre. Non si illudeva che Dougal
l’avrebbe seguita a Londra, dove lei avrebbe lavorato ogni giorno al
Ministero. Il ragazzo non vedeva l’ora di ereditare la fattoria del padre.
Il giorno dopo, la mattina presto, Minerva sgattaiolò via da casa dei suoi
genitori e andò a dire a Dougal che aveva cambiato idea, che non poteva più

sposarlo. Sapendo bene che se avesse violato lo Statuto di Segretezza
avrebbe perso il lavoro al Ministero, ragione per cui stava rompendo con
Dougal, Minerva non poté nemmeno dargli una buona spiegazione per i
suoi mutati sentimenti. Lo lasciò col cuore spezzato e partì per Londra tre
giorni dopo.

Carriera al Ministero
I sentimenti di Minerva McGonagall verso il Ministero della Magia erano
stati senza dubbio alterati dalla sua recente crisi emotiva, e in più la sua
nuova casa e il suo nuovo posto di lavoro non le piacevano molto. Alcuni
suoi colleghi avevano radicati pregiudizi anti-Babbani che, considerata la
sua adorazione per il padre e il suo immutato amore per Dougal McGregor,
non poteva che deplorare. Nonostante fosse un’impiegata efficiente e dalle
mille qualità e fosse affezionata al suo capo (Elphinstone Urquart, di diversi
anni più vecchio) Minerva era infelice a Londra e scoprì di avere nostalgia
della Scozia. Alla fine, dopo due anni al Ministero, le offrirono una
prestigiosa promozione, ma lei rifiutò. Mandò invece un gufo a Hogwarts,
chiedendo di essere presa in considerazione come insegnante. Il gufo tornò
poche ore dopo con l’offerta di un posto nel Dipartimento di
Trasfigurazione, sotto l’egida del direttore del Dipartimento: Albus Silente.

L’amicizia con Albus Silente
La scuola accolse con gioia il ritorno di Minerva McGonagall, che si buttò a
capofitto nel lavoro, dimostrandosi un’insegnante severa ma appassionata.
Serbare le lettere di Dougal McGregor in una scatola sotto il letto era
meglio (si diceva con fermezza) che tenerci la bacchetta. Ciononostante
rimase sconvolta quando venne a sapere dall’ignara Isobel (nel bel mezzo di
una lettera sui pettegolezzi locali) che Dougal aveva sposato la figlia di un
altro agricoltore.
Quella sera tardi Albus Silente trovò Minerva in lacrime nella sua aula e
lei gli confessò tutto. Silente le offrì conforto e parole sagge e raccontò a
Minerva parte della storia della propria famiglia, di cui lei non era al
corrente. Le confidenze che quelle due persone estremamente riservate si
scambiarono quella notte divennero la base di un rapporto di stima e di
amicizia lungo e reciproco.
Minerva McGonagall era una delle pochissime persone a sapere, o
sospettare, del dolore provato da Albus Silente quando decise infine di
affrontare e sconfiggere il Mago Oscuro Gellert Grindelwald nel 1945.

La prima ascesa di Voldemort
A Minerva McGonagall non capitò mai di insegnare al giovane Tom Riddle,
ma conosceva bene i timori e i sospetti che Silente nutriva nei suoi
confronti. Minerva non fu invitata nell’Ordine della Fenice durante la prima
ascesa al potere di Voldemort (all’epoca il Ministero vedeva l’Ordine come
un gruppo di rinnegati; diversi Ministri temevano il carisma e il talento
magico di Silente, e sospettavano che desiderasse sostituirli). Tuttavia,
l’abilità di Animagus di Minerva si rivelò utile durante questo buio periodo
della storia dei maghi e, all’insaputa degli studenti, la strega trascorse molte
notti a spiare per conto del Ministero sotto forma di gatto soriano, fornendo
agli Auror informazioni cruciali sulle attività dei seguaci di Voldemort.
Come la maggior parte dei maghi e delle streghe, subì dei lutti durante il
primo periodo del dominio di Voldemort. Tra i più gravi vi fu la perdita del
fratello, Robert; di due dei suoi studenti preferiti, Lily Evans e James
Potter; e di Dougal McGregor, assassinato a caso insieme alla moglie e ai
figli in un attacco anti-Babbano dei Mangiamorte. Quest’ultimo fu un colpo
terribile per Minerva, che si chiese se sposando Dougal non avrebbe potuto
salvargli la vita.

Matrimonio
Durante i suoi primi anni a Hogwarts, Minerva McGonagall continuò a
intrattenere rapporti di amicizia con il suo vecchio capo al Ministero,
Elphinstone Urquart. Nel corso di una vacanza in Scozia lui andò a trovarla
e, con grande sorpresa e imbarazzo di Minerva, le chiese di sposarlo nella
sala da tè di Madame Puddifoot. Essendo, però, ancora innamorata di
Dougal McGregor, Minerva lo respinse.
Elphinstone, comunque, non cessò mai di amarla né, di quando in
quando, di rifarle la proposta, anche se lei continuava a rifiutare. La morte
di Dougal McGregor, benché traumatica, sembrò tuttavia liberarla. Poco
dopo la prima sconfitta di Voldemort, Elphinstone, ormai incanutito, le
chiese di nuovo la mano durante una passeggiata estiva intorno al lago di
Hogwarts. Questa volta Minerva accettò. Elphinstone, già in pensione, era
fuori di sé dalla gioia, e comprò un piccolo cottage a Hogsmeade così che
Minerva potesse recarsi ogni giorno al lavoro con facilità.
Nota alle successive generazioni di studenti come “professoressa
McGonagall”, Minerva, che era sempre stata un po’ una femminista,
annunciò che avrebbe tenuto il suo cognome da nubile. I tradizionalisti
storsero il naso: perché rifiutare un cognome purosangue per conservare
quello del padre babbano?
Il matrimonio (tragicamente breve, benché destinato a esserlo) fu molto
felice. Anche se non ebbero figli, i nipoti e le nipoti di Minerva (figli dei
suoi fratelli, Robert e Malcolm) andavano spesso a trovarli. Questo fu un
periodo di grandi soddisfazioni per Minerva.
Tre anni dopo il loro matrimonio, la morte accidentale di Elphinstone,
morso da una Tentacula Velenosa, fu un enorme dolore per tutti i conoscenti
della coppia. Minerva non poteva sopportare di restare sola nel loro cottage
e, dopo il funerale di Elphinstone, impacchettò le sue cose e ritornò a
Hogwarts e alla sua spoglia camera da letto con il pavimento di pietra

(accessibile tramite una porta nascosta nel suo studio al primo piano).
Sempre riservata e coraggiosa, Minerva riversò tutte le energie nel lavoro.
Quasi nessuno, eccetto forse Albus Silente, seppe mai quanto aveva
sofferto.

La Seconda Guerra dei Maghi
Allo scoppio della seconda Guerra dei Maghi, Minerva non era più disposta
a fare da spia per un Ministero che riteneva ormai corrotto e pericoloso. La
sua decisione fu indubbiamente cementata dall’arrivo a Hogwarts di
Dolores Jane Umbridge, ispettore del Ministero e insegnante di Difesa
contro le Arti Oscure, con cui Minerva si scontrò più violentemente che con
qualsiasi altro collega nella sua lunga e poliedrica carriera. In seguito allo
scontro coi Mangiamorte che avevano invaso Hogwarts alla morte di Albus
Silente, Minerva divenne membro a pieno titolo dell’Ordine della Fenice,
ora più che mai un’organizzazione clandestina.
Minerva McGonagall gestì la scuola per breve tempo e, dopo la nomina
di Severus Piton alla carica di Preside, decise di rimanere a insegnare per
proteggere gli studenti dalle maligne attenzioni dei Carrow, i Mangiamorte
imposti da Voldemort come insegnanti. Nonostante la nota lealtà di Minerva
nei confronti del professor Silente, Voldemort e i suoi seguaci non volevano
perdere una strega tanto capace e la ritenevano troppo saggia per non
volersi unire a loro una volta che si fossero assicurati la vittoria.
In questo, però, si sbagliavano. Le azioni di Minerva McGonagall
durante la famosa Battaglia di Hogwarts dimostrarono che la sua lealtà
verso l’Ordine della Fenice non era mai venuta meno. Fu una delle ultime
ad affrontare Voldemort prima della sua morte e sopravvisse. In seguito,
divenne una Preside di successo e un’ispirazione per la scuola che aveva
servito tanto a lungo e con tale abilità. Minerva McGonagall fu
successivamente insignita dell’Ordine di Merlino, Prima Classe, dal nuovo
Ministro della Magia, Kingsley Shacklebolt, e poco dopo apparve su una
figurina della serie Streghe e Maghi Famosi delle Cioccorane, un
riconoscimento che ammise di non essersi mai aspettata.

Il rapporto con Harry Potter
Sotto sotto, Minerva McGonagall trovava divertenti le buffe imprese di chi
infrangeva le regole. Ciò nonostante, contestava spesso a Silente di lasciare
che Harry corresse gravi rischi e non rispettasse le regole della scuola,
dimostrandosi così più protettiva nei confronti del ragazzo di quanto non lo
fosse il Preside. Minerva voleva bene a Harry, non solo perché era figlio di
due dei suoi studenti preferiti, ma anche perché, proprio come lei, aveva
sofferto terribili lutti. Sebbene non l’avesse mai viziato né favorito come
studente, rivelò una profonda fiducia in lui durante la Battaglia di
Hogwarts, quando lo appoggiò fermamente nonostante non fosse mai stata
in piena confidenza con lui o con Silente.
In seguito a una conversazione privata con Harry, Minerva McGonagall
prese la decisione molto controversa di aggiungere il ritratto di Severus
Piton a quelli degli ex presidi in mostra nel suo ufficio.

Le riflessioni di J.K. Rowling
Minerva era la dea romana della guerra e della saggezza. William
McGonagall è invece considerato il peggior poeta della storia britannica.
C’era qualcosa d’irresistibile nel suo cognome, e nell’idea che una donna
così intelligente potesse essere una lontana parente di quel poeta un po’
ridicolo.
Un piccolo esempio della sua opera vi darà un assaggio della sua
involontaria carica umoristica. Qui di seguito un brano tratto da una poesia
scritta per commemorare un disastro ferroviario del 1879, nel periodo
vittoriano:
Oh, bel ponte sul Tay d’argento,
Quanta tristezza mi dà questo evento
che col tuo crollo novanta vite ha spezzato.
Questo sabato sarà a lungo ricordato.

La prima volta in cui la incontriamo, la professoressa McGonagall è
all’angolo di Privet Drive che legge una mappa nei panni di un gatto
soriano. È solo all’arrivo di Silente che riprende forma umana. Questa rara
abilità di passare dall’aspetto umano a quello felino rende la McGonagall
un Animagus. Ma quant’è difficile e speciale questo tipo di magia?
Scopriamolo.

ANIMAGI
DI J.K. ROWLING
Un Animagus è una strega o un mago capace di trasformarsi a piacere in un
animale. Mentre sono trasformati, gli Animagi conservano la maggior parte
del proprio senso di identità, dei ricordi e della capacità di pensare come un
umano. Inoltre, la loro normale aspettativa di vita non cambia anche se
mantengono la forma animale per lunghi periodi di tempo. Tuttavia,
sentimenti ed emozioni appaiono semplificati e provano anche istinti ferini,
nutrendosi di ciò che desidera il loro corpo animale, piuttosto che scegliere
cibo umano.
Diventare Animagus è estremamente difficile e il procedimento, che è
complicato e richiede molto tempo, può anche finire in tragedia. Di
conseguenza, si pensa che meno di un mago o una strega su mille sia un
Animagus.
Essere un Animagus rappresenta un ottimo vantaggio nella sfera dello
spionaggio e del crimine. Per questo motivo, esiste un Registro sul quale
tutti gli Animagi sono invitati a indicare i propri dati personali e il preciso
aspetto di ciò in cui sono in grado di trasformarsi. Di solito, eventuali segni
distintivi o handicap presenti nel corpo umano si trasferiscono all’animale
stesso. Il mancato censimento sul Registro è punibile con l’incarcerazione
ad Azkaban.
Quando il procedimento di trasformazione in Animagus va storto, le
conseguenze sono spesso davvero serie. È l’impazienza durante questo
lungo e complicato procedimento a essere la causa più comune di tali
disastri, che di frequente assumono la forma di orrende mutazioni mezzouomo e mezzo-animale. Non si conoscono cure per questo genere di errori e
chi li compie è spesso costretto a passare il resto della propria vita in queste

misere condizioni, senza potersi trasformare completamente in animale o in
essere umano.
Avere talento sia in Trasfigurazione sia in Pozioni è una condizione
necessaria per diventare un Animagus. Si declina qualsiasi responsabilità
per eventuali problemi fisici o mentali riscontrati da chi decidesse di seguire
queste istruzioni.
1. Per un mese intero (da luna piena a luna piena) tenere costantemente in
bocca una foglia di Mandragola. La foglia non deve mai essere inghiottita o
tolta dalla bocca. Se questo dovesse verificarsi, sarà necessario ricominciare
da capo il procedimento.
2. Arrivata la seconda luna piena, rimuovere la foglia dalla bocca senza
pulirla dalla saliva e riporla in una fialetta di cristallo che andrà posizionata
in modo che riceva i raggi diretti della luna (se la notte è nuvolosa, trovare
una nuova foglia di Mandragola e ricominciare da capo l’intero
procedimento). Alla fiala di cristallo colpita dalla luce lunare, aggiungere
un proprio capello, la rugiada raccolta con un cucchiaino da tè in argento in
un luogo che non sia stato contaminato né dalla luce del sole né dalla
presenza di un essere umano per sette giorni interi, e la crisalide di una
sfinge testa di morto. Riporre quindi il miscuglio in un luogo tranquillo e
buio; non andrà né guardato né toccato fino al temporale successivo.
3. In attesa del temporale, eseguire la seguente procedura ogni giorno al
sorgere del sole e al tramonto: posizionare la punta della bacchetta sul cuore
e pronunciare il seguente incantesimo: “Amato Animo Animato
Animagus”.
4. L’attesa di un temporale potrebbe durare settimane, mesi o anche anni.
Nel frattempo, la fiala di cristallo deve rimanere completamente ferma e
protetta dalla luce del sole. In caso di contaminazione, si possono verificare
mutazioni tremende. Resistere alla tentazione di andare a vedere la pozione
fino all’arrivo dei primi lampi. Se si continua a ripetere l’incantesimo
all’alba e al tramonto, arriverà un momento in cui, toccando il petto con la
punta della bacchetta, si sentirà un secondo battito, a volte più potente del
primo, altre volte meno. È fondamentale non interrompere la procedura:
l’incantesimo andrà comunque pronunciato sempre alla stessa ora e senza
mai saltare una singola occasione.

5. Subito dopo la comparsa del primo lampo in cielo, dirigersi al luogo in
cui è nascosta la fiala di cristallo. Se i passaggi precedenti saranno stati
seguiti correttamente, si noterà una piccola quantità di pozione color rosso
sangue all’interno della fiala.
6. È fondamentale spostarsi subito in un luogo spazioso e sicuro, dove la
trasformazione non possa causare preoccupazione o danni fisici. Con la
punta della bacchetta sul cuore, pronunciare l’incantesimo “Amato Animo
Animato Animagus” e bere la pozione.
7. In caso di successo, si avvertirà un dolore bruciante e un doppio battito
cardiaco molto intenso. Nella propria mente prenderà forma la creatura in
cui ci si trasformerà. Non mostrare alcun timore: ormai è troppo tardi per
sfuggire alla trasformazione.
8. Di solito la prima trasformazione è spiacevole e spaventosa.
Abbigliamento e oggetti come occhiali o gioielli sembrano fondersi con la
pelle, che si trasforma ricoprendosi di pelo, squame o aculei. Non opporre
resistenza e non andare nel panico, o la mente animale potrebbe prendere il
sopravvento e spingere a fare qualcosa di incosciente, come cercare di
fuggire da una finestra o lanciarsi contro un muro.
9. Quando la trasformazione sarà completa, ci si sentirà fisicamente a
proprio agio. Consigliamo vivamente di raccogliere subito la bacchetta e di
nasconderla in un luogo sicuro, in modo da essere in grado di ritrovarla
quando si riprenderà la forma umana.
10. Per ritornare alla forma umana, visualizzarla nel modo più nitido
possibile. Ciò dovrebbe bastare, ma non preoccuparsi se la trasformazione
non dovesse avere luogo subito. Con la pratica, basterà visualizzare la
creatura per entrare e uscire a piacere dalla forma animale. Gli Animagi più
esperti sono in grado di trasformarsi senza l’uso di bacchette.
Di solito i maghi preferiscono che i propri vestiti si trasfigurino insieme a
loro, per evitare l’imbarazzo di apparire nudi. Tuttavia, è possibile lasciarli
da parte se si desidera dare l’impressione di essere andati a fare un bagno o
qualcosa di simile. Con gli anni e l’esperienza, si diventa più abili nel
scegliere la forma precisa della propria trasformazione.

L’animale in cui l’Animagus si trasforma sembra sempre coincidere con
il Patronus. Non sono noti casi di forme di Animagus che si sono
trasformate per continuare a corrispondere al Patronus, quando quest’ultimo
ha subito un cambiamento. Gli Animagi in grado di produrre un Patronus
sono così rari che ad oggi non è stato possibile condurre studi su un numero
sufficiente di casi per poter trarre valide conclusioni.

Essere un Animagus è un privilegio che richiede grande talento e duro
lavoro. Diventare un lupo mannaro, invece, non è una scelta: la vita dei
maghi e delle streghe a cui è capitato è spesso angosciosa e solitaria, come
abbiamo imparato da Remus Lupin.
Leggi dell’infanzia di Lupin, del suo amore per Nymphadora Tonks e del
giorno in cui fu morso da Fenrir Greyback, e scopri perché scrivere la sua
biografia ha intristito di nuovo J.K. Rowling.

REMUS LUPIN
DI J.K. ROWLING
COMPLEANNO:

10 marzo
BACCHETTA:

Cipresso e crine di unicorno, dieci pollici e un quarto, flessibile
CASA DI APPARTENENZA A HOGWARTS:

Grifondoro
CAPACITÀ PARTICOLARI:

Eccezionalmente dotato in Difesa contro le Arti Oscure, lupo mannaro
PATRONUS:

Lupo
ORIGINI:

Padre mago, madre babbana
FAMIGLIA:

La moglie Nymphadora Tonks e il figlio Ted (Teddy) Remus Lupin

Genitori

Remus Lupin era l’unico figlio del mago Lyall Lupin e di sua moglie, la
Babbana Hope Howell.
Lyall Lupin era un giovane molto intelligente e piuttosto timido che
all’età di trent’anni era già un luminare delle cosiddette “apparizioni
spirituali non umane”. Questa categoria comprende poltergeist, Mollicci e
altre strane creature che, nonostante siano simili ai fantasmi per aspetto e
comportamento, non possono considerarsi davvero vive e che rimangono
tuttora un mistero perfino per il mondo magico.
Durante un viaggio di ricerca nel profondo di una foresta gallese, nella
quale si pensava fosse nascosto un Molliccio particolarmente malvagio,
Lyall si imbatté nella futura moglie. Hope Howell, una bella ragazza
babbana che lavorava in un ufficio di assicurazioni a Cardiff, stava facendo
un’imprudente passeggiata in quella che credeva essere un’innocua foresta.
La presenza di Mollicci e poltergeist può essere avvertita perfino dai
Babbani, e Hope, una donna dalla grande immaginazione e sensibilità,
iniziò a convincersi che qualcosa la stesse guardando dal buio tra gli alberi.
Alla fine, la sua immaginazione diventò così fervida che il Molliccio
assunse una forma: quella di un uomo grosso e dall’aspetto malvagio che
avanzava minacciosamente verso di lei con un ringhio e le braccia tese.
Sentendo le urla della ragazza, il giovane Lyall la raggiunse di corsa tra gli
alberi e ridusse l’apparizione a un fungo prataiolo con un colpo di
bacchetta. Hope, terrorizzata e in stato confusionale, pensò che avesse
allontanato il suo ipotetico aggressore e le prime parole che Lyall le rivolse
(“Va tutto bene, era solo un Molliccio”) non sortirono alcun effetto su di lei.
Dopo aver notato quant’era bella, Lyall scelse saggiamente di lasciar
perdere il Molliccio, di concordare che l’uomo era veramente grosso e
spaventoso e che l’unica cosa giusta da fare era accompagnarla a casa per
proteggerla.
La giovane coppia si innamorò e l’entusiasmo di lei non diminuì
nemmeno quando, alcuni mesi dopo, Lyall ammise con imbarazzo che
Hope non era mai stata realmente in pericolo. Per la gioia di Lyall, Hope
accettò la sua proposta di matrimonio e si gettò con entusiasmo nei
preparativi, che si conclusero con una torta decorata con un Molliccio.
Il primo e unico figlio di Lyall e Hope, Remus John, nacque dopo un
anno di matrimonio. Si trattava di un bambino felice e in salute che ben
presto mostrò i primi segni di abilità magica. Entrambi i genitori pensavano

che avrebbe seguito le orme del padre, frequentando a tempo debito la
Scuola di Magia e Stregoneria di Hogwarts.

Il morso
Quando Remus compié quattro anni, il livello di attività Oscura nel Paese
continuava a crescere. Anche se erano in pochi a presagire cosa si
nascondeva dietro agli attacchi e agli avvistamenti, il potere di Lord
Voldemort andava crescendo e i Mangiamorte reclutavano ogni genere di
Creatura Oscura invitandola a unirsi a loro per far cadere il Ministero della
Magia. Il Ministero convocò quindi diversi esperti di Creature Oscure
(anche quelle meno pericolose come Mollicci e poltergeist) per cercare di
capire e contenere la minaccia. Lyall Lupin era tra quelli a cui fu chiesto di
unirsi all’Ufficio Regolazione e Controllo delle Creature Magiche, un invito
che accettò con piacere. Fu lì che Lyall si trovò faccia a faccia con un lupo
mannaro di nome Fenrir Greyback, che era stato condotto al Ministero per
essere interrogato sulla morte di due bambini babbani.
Il Registro dei Lupi Mannari non veniva aggiornato di frequente. I lupi
mannari si sentivano così respinti dalla società dei maghi che tendevano a
evitare il contatto con altre persone, vivendo in “branchi” autogestiti e
facendo il possibile per evitare di essere smascherati. Greyback, che non era
registrato, sostenne di essere semplicemente un senzatetto Babbano molto
sorpreso dal trovarsi in una stanza piena di maghi e inorridito dalla storia
dei due poveri bambini morti.
Gli abiti sudici di Greyback e il fatto che non avesse con sé una bacchetta
furono sufficienti a persuadere due membri del comitato di indagine, oberati
di lavoro e ignoranti, che stesse dicendo la verità, ma Lyall Lupin non si
lasciò ingannare così facilmente. Riconobbe infatti alcuni caratteri
indicativi nell’aspetto e nel comportamento di Greyback e consigliò al
comitato di tenere l’uomo sotto custodia fino alla prossima luna piena, che
avrebbe avuto luogo solo ventiquattr’ore più tardi.
Greyback rimase seduto in silenzio mentre Lyall veniva deriso dai
colleghi del comitato (“Lyall, continua a occuparti dei Mollicci gallesi,

va’!”). Lyall, che di solito era un uomo molto pacato, si arrabbiò ed esclamò
che i lupi mannari erano “esseri malvagi e senz’anima che meritano solo di
morire”. I colleghi ordinarono a Lyall di lasciare la stanza, il capo del
comitato si scusò con il senzatetto babbano e Greyback venne rilasciato.
Il mago incaricato di scortare Greyback fuori dalla stanza degli
interrogatori intendeva effettuare un Incantesimo di Memoria su di lui, in
modo che dimenticasse di essere stato all’interno del Ministero, ma prima
che potesse farlo venne sopraffatto da Greyback e da altri due complici
nascosti nell’ingresso. I tre lupi mannari fuggirono via.
Greyback raccontò subito agli amici il modo in cui Lyall Lupin li aveva
descritti. La loro vendetta sul mago fu rapida e terribile.
Poco prima del quinto compleanno di Remus Lupin, mentre il bambino
dormiva tranquillo nel suo letto, Fenrir Greyback forzò la finestra della sua
camera e lo attaccò. Lyall arrivò appena in tempo per salvare la vita al
figlio, cacciando Greyback fuori di casa con una serie di potenti
incantesimi, ma era troppo tardi per impedire che Remus diventasse un lupo
mannaro.
Lyall Lupin non riuscì mai a perdonarsi per le parole che aveva detto di
fronte a Greyback durante l’interrogatorio: “esseri malvagi e senz’anima
che meritano solo di morire”. Aveva ripetuto a pappagallo l’opinione di chi
lo circondava, ma suo figlio continuava a essere un bambino dolce e
intelligente, fatta eccezione per quei terribili giorni di luna piena in cui
subiva una straziante trasformazione e diventava un pericolo per chiunque
gli fosse vicino. Per molti anni, Lyall nascose al figlio la verità sull’attacco
e l’identità dell’aggressore per paura delle recriminazioni di Remus.

Infanzia
Lyall fece il possibile per trovare una cura, ma nessuna pozione o
incantesimo riuscirono a salvare suo figlio. A partire da quel giorno, la vita
dell’intera famiglia girò intorno alla necessità di nascondere la condizione
di Remus. Più volte furono costretti a spostarsi di città in città, lasciandosi
tutto alle spalle non appena iniziavano a circolare le prime voci sullo strano
comportamento del ragazzo. Streghe e maghi loro amici notarono infatti che
Remus impallidiva con l’avvicinarsi della luna nuova, per non parlare del
fatto che scompariva una volta al mese. Remus non aveva il permesso di
giocare con gli altri bambini per non rischiare che si lasciasse sfuggire la
verità. Di conseguenza, nonostante il grande amore dei suoi genitori, Remus
era un bambino molto solo.
Quando Remus era piccolo, non era difficile tenerlo isolato durante la
trasformazione: di solito bastavano una stanza chiusa a chiave e una pioggia
di incantesimi di silenzio. Tuttavia, insieme a lui crebbe anche il lupo in cui
si trasformava, al punto che a dieci anni era in grado di abbattere porte e
sfondare finestre. Furono necessari incantesimi ancora più potenti per
contenerlo e sia Hope sia Lyall furono consumati dalla preoccupazione e
dalla paura. Adoravano il figlio ma sapevano che la loro comunità, già
preoccupata per l’aumento dell’attività Oscura, non avrebbe accettato un
lupo mannaro fuori controllo. Le speranze che una volta avevano nutrito per
il figlio si erano infrante e Lyall istruiva Remus a casa, convinto che non
sarebbe mai stato in grado di frequentare una scuola.
Poco prima dell’undicesimo compleanno di Remus, un ospite tanto
illustre quanto inatteso si presentò alla porta dei Lupin: Albus Silente,
Preside di Hogwarts. Imbarazzati e spaventati, Lyall e Hope provarono a
impedirgli di entrare, ma cinque minuti più tardi Silente sedeva già davanti
al camino, a mangiare frittelle e a giocare a Gobbiglie con Remus.

Silente informò i Lupin che era a conoscenza di quanto accaduto a loro
figlio: Greyback si era vantato dell’impresa e Silente aveva alcune spie tra
le Creature Oscure. Il Preside disse loro che non c’era motivo per cui
Remus non potesse frequentare la scuola e descrisse i preparativi che aveva
fatto per dare al ragazzo un luogo sicuro e protetto dove vivere le proprie
trasformazioni. A causa dei pregiudizi che dilagavano sui lupi mannari,
Silente acconsentì a non far sapere in giro della condizione di Remus per il
bene del ragazzo. Una volta al mese, Remus si sarebbe trasferito in una casa
comoda e sicura nel villaggio di Hogsmeade, protetta da numerosi
incantesimi e raggiungibile solo attraverso un passaggio sotterraneo che
partiva da Hogwarts, dove avrebbe potuto trasformarsi in pace.
Remus non era mai stato tanto felice. Poter incontrare altri bambini e
avere per la prima volta amici e compagni era il sogno della sua vita.

Scuola
Smistato nella casa di Grifondoro, Remus Lupin fece presto amicizia con
due ragazzi allegri, ribelli e sicuri di sé, James Potter e Sirius Black. I due
vennero affascinati dal tranquillo umorismo di Remus e da una gentilezza
che non possedevano ma che apprezzavano in lui. Remus, sempre amico dei
più deboli, era molto gentile con Peter Pettigrew, un ragazzo basso e
piuttosto ottuso della casa di Grifondoro, che James e Sirius non avrebbero
mai degnato di attenzioni se non fossero stati convinti da Remus. Ben
presto i quattro diventarono inseparabili.
Remus era la coscienza del gruppo, ma non era immune agli errori. Non
approvava l’implacabile prepotenza degli amici nei confronti di Severus
Piton, ma voleva così bene a James e Sirius ed era loro così grato per averlo
accettato che non sempre li rimproverava come sentiva di dover fare.
Era inevitabile che i suoi tre migliori amici cominciassero presto a
chiedersi perché Remus doveva sparire una volta al mese. L’infanzia
trascorsa in solitudine lo aveva convinto che lo avrebbero abbandonato se
avessero scoperto che era un lupo mannaro, e Remus elaborò scuse sempre
più complicate per giustificare le proprie assenze. James e Sirius
indovinarono la verità durante il secondo anno. Con sorpresa e gratitudine
da parte di Remus, non solo rimasero al suo fianco ma escogitarono un
piano ingegnoso per alleviare il peso del suo isolamento mensile. Gli
assegnarono anche un soprannome che lo accompagnò durante la sua intera
permanenza a scuola: “Lunastorta”. Remus concluse la propria carriera
scolastica ricoprendo il ruolo di Prefetto.

L’Ordine della Fenice
Quando arrivò il momento per i quattro amici di lasciare la scuola, l’ascesa
di Lord Voldemort era quasi completa. La resistenza si era concentrata in
un’organizzazione segreta chiamata Ordine della Fenice, a cui si unirono
tutti e quattro i ragazzi.
La morte di James Potter e di sua moglie Lily per mano di Lord
Voldemort fu uno degli eventi più traumatici della vita già travagliata di
Remus. I suoi amici significavano per lui molto più che per altre persone,
visto che aveva da tempo accettato il fatto che quasi tutti lo avrebbero
trattato come un intoccabile e che non avrebbe mai potuto sposarsi o avere
figli. Come se non bastasse, nell’arco di ventiquattro ore perse anche gli
altri due amici che gli restavano. Remus si trovava nel nord del Paese per
svolgere un incarico che gli era stato assegnato dall’Ordine della Fenice
quando sentì la terribile notizia che uno dei suoi amici aveva ucciso l’altro e
si trovava ora ad Azkaban, in quanto traditore dell’Ordine e degli stessi Lily
e James.
La caduta di Voldemort, che fu fonte di tripudio per il resto della
comunità magica, segnò l’inizio di un lungo periodo di solitudine e
infelicità per Remus. Aveva perso i suoi tre amici più cari e, con lo
scioglimento dell’Ordine, i suoi colleghi erano tornati a condurre le loro
vite impegnate con le proprie famiglie. Sua madre era morta e anche se
Lyall, suo padre, era sempre felice di vederlo, Remus si rifiutava di
metterne a rischio la serena esistenza ritornando a vivere con lui.
Remus iniziò quindi a vivere alla giornata, accettando lavori che erano
molto al di sotto delle sue capacità, sempre consapevole che avrebbe dovuto
lasciarli prima che la sua tendenza ad ammalarsi una volta al mese con
l’arrivo della luna piena fosse notata dai colleghi.

La Pozione Antilupo
Una nuova invenzione della comunità magica, la Pozione Antilupo, diede
speranza a Remus. Sebbene non prevenisse la perdita mensile della forma
umana, attenuava i sintomi della metamorfosi, che si limitava a trasformare
la vittima in un normalissimo lupo assonnato. La più grande paura di
Remus era sempre stata quella di uccidere qualcuno mentre era fuori di sé.
Tuttavia, la Pozione Antilupo era complessa e molto costosa da preparare.
Remus non avrebbe potuto provarla senza dover ammettere di essere un
lupo mannaro, e continuò quindi la propria esistenza solitaria e nomade.

Il ritorno a Hogwarts
Albus Silente cambiò di nuovo il corso della vita di Remus Lupin quando lo
rintracciò in una casetta diroccata e fatiscente dello Yorkshire. Felice di
vedere il Preside, Remus rimase sbalordito quando Silente gli offrì la
cattedra di Difesa contro le Arti Oscure. Si lasciò persuadere ad accettarla
solo quando Silente gli spiegò che avrebbe avuto a sua disposizione una
fornitura illimitata di Pozione Antilupo, per gentile concessione
dell’insegnante di Pozioni, Severus Piton.
A Hogwarts, Remus dimostrò d’essere un insegnante di talento, con una
rara predisposizione per la sua materia e una profonda comprensione dei
suoi studenti. Continuava a provare simpatia per i più sfortunati, e sia
Neville Longbottom sia Harry Potter trassero beneficio dalla sua saggezza e
bontà.
Fu allora che riemerse il vecchio difetto di Remus: nutriva profondi
sospetti riguardo a uno dei suoi vecchi amici, un noto fuggiasco, ma non li
condivise con nessuno. Il suo disperato desiderio di appartenenza e
accettazione lo portarono a essere meno coraggioso e onesto del necessario.
Una serie di sfortunate circostanze fece sì che Remus fosse vittima di una
delle sue trasformazioni all’interno del parco della scuola. Il risentimento di
Severus Piton nei suoi confronti, mai placato dalla gentilezza e del rispetto
mostrati da Remus da adulto, lo portarono a svelare a tutti chi fosse in realtà
il professore di Difesa contro le Arti Oscure. Remus si sentì quindi costretto
a dare le dimissioni e a lasciare Hogwarts ancora una volta.

Matrimonio
Al ritorno di Lord Voldemort, la vecchia resistenza si riunì e Remus tornò
così a fare parte dell’Ordine della Fenice.
Questa volta, il gruppo comprendeva un’Auror troppo giovane per aver
fatto parte dell’Ordine durante la sua prima fase: Nymphadora Tonks, una
maga intelligente, coraggiosa, divertente e dai capelli rosa, nonché pupilla
di Alastor “Malocchio” Moody, il più tenace e stagionato tra gli Auror.
Remus, molto spesso malinconico e solitario, si sentì prima divertito, poi
colpito e infine innamorato cotto della giovane maga. Era la prima volta che
gli succedeva. Se fosse stato un periodo di pace, Remus si sarebbe
semplicemente spostato in un luogo diverso e avrebbe iniziato un nuovo
lavoro, per non dover sopportare il dolore di vedere Tonks innamorarsi di
un Auror giovane e affascinante, l’epilogo che si aspettava. Invece c’era la
guerra. L’Ordine della Fenice aveva bisogno di entrambi e tutti vivevano
alla giornata. Remus si sentì quindi giustificato nel rimanere lì, tenendo
nascosti i propri sentimenti ma esultando dentro di sé ogni volta che veniva
mandato in missione con Tonks.
A Remus non era neanche venuto in mente che Tonks potesse ricambiare
i suoi sentimenti, perché era troppo abituato a considerarsi impuro e
indegno. Una notte, mentre si trovano appostati fuori dalla casa di un noto
Mangiamorte e dopo un anno di amicizia sempre più calorosa, Tonks si
lasciò sfuggire un commento estemporaneo su uno dei loro compagni
dell’Ordine (“Certo che è ancora carino, vero? Anche dopo Azkaban”).
Senza riuscire a trattenersi, Remus rispose in tono amaro che chiaramente si
era innamorata del suo vecchio amico (“È sempre stato lui ad avere
successo con le donne”). A quel punto, Tonks andò su tutte le furie:
“Sapresti benissimo di chi mi sono innamorata, se non fossi troppo
impegnato a compatirti per notarlo”.

La prima reazione di Remus fu una felicità che non aveva mai provato
prima, sopraffatta quasi subito dalla tremenda consapevolezza del proprio
dovere. Aveva sempre saputo di non potersi sposare o correre il rischio di
tramandare la sua dolorosa e vergognosa condizione. Finse quindi di non
capire le parole di Tonks, ma non riuscì comunque a ingannarla. Era più
saggia di Remus, ed era certa che lui la amasse e che si rifiutasse di
ammetterlo per un qualche motivo nobile ma sbagliato. Da quel momento,
Remus cominciò a evitare di andare in missione con lei, smise quasi di
parlarle e iniziò a offrirsi volontario per i compiti più pericolosi. Tonks
divenne disperatamente infelice, convinta non solo che l’uomo che amava
non avrebbe mai più voluto passare del tempo con lei, ma che preferisse
perfino andare incontro alla morte piuttosto che ammettere i propri
sentimenti.
Remus e Tonks lottarono entrambi contro Lord Voldemort e i suoi
Mangiamorte all’Ufficio Misteri, una battaglia che rese pubblica la notizia
del ritorno di Voldemort. La perdita dell’ultimo dei suoi amici durante lo
scontro non fece che peggiorare l’atteggiamento sempre più autodistruttivo
di Remus. A Tonks non rimase altro che stare a guardare con disperazione
mentre Remus si offriva come spia per l’Ordine e andava a vivere con altri
lupi mannari per cercare di persuaderli a schierarsi con Silente. Nel fare
questo, Remus si espose al pericolo di rappresaglia da parte del lupo
mannaro che aveva cambiato la sua vita per sempre, Fenrir Greyback.
Circa un anno dopo, Remus si trovò faccia a faccia con Greyback e
Tonks a Hogwarts, quando l’Ordine affrontò i Mangiamorte all’interno del
castello. Durante questa battaglia Remus perse un’altra persona che aveva
amato, Albus Silente. Il Preside era stato adorato da ogni membro
dell’Ordine della Fenice, ma per Remus aveva rappresentato quel tipo di
gentilezza, tolleranza e comprensione che non aveva ricevuto da nessuno al
mondo a parte i suoi genitori e i suoi tre migliori amici, ed era stato l’unico
uomo ad avergli mai offerto un posto nella normale comunità dei maghi.
In seguito alla sanguinosa battaglia, Fleur Delacour proclamò il suo
amore eterno a Bill Weasley, che era stato martoriato da Greyback. Ispirata,
Tonks fece una coraggiosa dichiarazione pubblica rivelando i propri
sentimenti per Remus, che fu così costretto ad ammettere l’intensità
dell’amore che provava per la donna. Nonostante la coscienza gli dicesse
che si stava comportando da egoista, Remus sposò Tonks in segreto nel
nord della Scozia, con alcuni testimoni trovati nella locale taverna per

maghi. Remus continuava a temere che il marchio che si portava dietro
contagiasse anche sua moglie e decise quindi di non divulgare la notizia
della loro unione. Passava di continuo dalla gioia per aver sposato la donna
dei suoi sogni al terrore per le possibili conseguenze del suo gesto.

Il figlio
Entro poche settimane dal matrimonio, Remus si rese conto che Tonks era
incinta e che tutte le paure che aveva sempre nutrito stavano prendendo
forma. Remus si convinse di aver passato la propria infelice condizione a un
bambino innocente e condannato Tonks alla stessa vita che era toccata a sua
madre: costretta a cambiare sempre casa, incapace di stabilirsi in modo
definitivo da qualche parte e con la preoccupazione continua di dover
nascondere alla vista degli altri un figlio sempre più violento. Pieno di
rimorsi e rimpianti, Remus abbandonò Tonks e andò a cercare Harry,
offrendosi di accompagnarlo in qualsiasi avventura rischiosa lo attendesse.
Con grande stupore e dispiacere di Remus, il diciassettenne non solo
rifiutò l’offerta ma si arrabbiò e lo insultò. Il ragazzo disse al suo ex
insegnante che il suo era un comportamento egoista e irresponsabile. Remus
rispose con un tono carico di insolita violenza e lasciò furibondo la casa,
per trovare rifugio in un angolo del Paiolo Magico, dove si mise a bere.
Tuttavia, dopo alcune ore di riflessione, Remus fu costretto ad ammettere
che il suo ex studente gli aveva dato una preziosa lezione. James e Lily
erano rimasti con Harry anche a costo della vita. I suoi stessi genitori, Lyall
e Hope, avevano sacrificato pace e sicurezza per tenere unita la famiglia.
Con profonda vergogna, Remus lasciò il locale e fece ritorno da sua moglie,
alla quale chiese perdono e promise che non l’avrebbe mai più lasciata per
nessun motivo. Durante il resto della gravidanza di Tonks, Remus evitò di
svolgere missioni per l’Ordine della Fenice e mise al primo posto la
sicurezza di sua moglie e del bambino che stava per nascere.
Il figlio dei Lupin, Edward (Teddy) Remus, prese il nome del suocero di
Remus, morto di recente. Con estremo sollievo e gioia di entrambi i
genitori, il bambino non mostrava alcun segno di licantropia alla nascita,
ma aveva ereditato la capacità della madre di cambiare il proprio aspetto a
piacimento. La notte della nascita di Teddy, Remus lasciò per poco tempo

Tonks e suo figlio alle cure della suocera, per andare a cercare Harry per la
prima volta dopo la pesante discussione che avevano avuto. Fu allora che
Remus chiese a Harry di diventare il padrino di Teddy, non provando
nient’altro che comprensione e gratitudine nei confronti della persona che
lo aveva rimandato a casa, dalla famiglia che gli aveva dato la gioia più
grande.

Morte
Remus e Tonks fecero ritorno a Hogwarts in occasione della battaglia finale
contro Voldemort, lasciando il figlioletto alle cure della nonna. La coppia
sapeva che se Voldemort avesse vinto la battaglia, la loro famiglia sarebbe
stata di certo eliminata: entrambi erano noti membri dell’Ordine della
Fenice, Tonks era una donna “segnata” agli occhi della zia Mangiamorte,
Bellatrix Lestrange, e il figlio era la vera e propria antitesi del Purosangue,
grazie a diversi parenti babbani e un lupo mannaro in famiglia.
Dopo essere sopravvissuto a numerosi scontri con i Mangiamorte ed
essere sfuggito con abilità e coraggio a molte situazioni disperate, Remus
Lupin morì infine per mano di Antonin Dolohov, uno dei Mangiamorte più
devoti, sadici e di lunga data. Remus non era certo in ottime condizioni
quando si era lanciato in battaglia. I mesi di inattività, durante i quali aveva
utilizzato principalmente incantesimi di mascheramento e protezione,
avevano infatti ridotto la sua abilità di duellante e quando si trovò davanti
un nemico con le capacità di Dolohov, ben allenato dopo mesi di uccisioni e
mutilazioni, i suoi riflessi si rivelarono troppo lenti.
Dopo la morte, Remus Lupin fu insignito dell’Ordine di Merlino, Prima
Classe: fu il primo lupo mannaro a ricevere questa onorificenza. L’esempio
dato dalla sua vita e dalla sua morte contribuì molto a eliminare i pregiudizi
sui lupi mannari. Chi lo aveva conosciuto non dimenticò mai chi era: un
uomo coraggioso e gentile che aveva sempre fatto del suo meglio in
circostanze molto difficili e che aveva aiutato molte più persone di quanto
non sapesse.

Le riflessioni di J.K. Rowling
Remus Lupin è uno dei miei personaggi preferiti nell’intera serie di Harry
Potter. Ho pianto di nuovo mentre scrivevo questo brano, perché doverlo far
morire mi è pesato moltissimo.
La licantropia di Lupin (cioè il suo essere un lupo mannaro) è una
metafora per tutte quelle malattie che portano con sé uno stigma, come
l’HIV e l’AIDS. Le malattie a trasmissione ematica sono circondate da
superstizioni di ogni genere, forse a causa dei tabù che riguardano il sangue
stesso. La comunità dei maghi è incline all’isterismo e ai pregiudizi proprio
come quella dei Babbani, e il personaggio di Lupin mi ha dato la possibilità
di esaminare questi atteggiamenti.
Il Patronus di Remus non viene mai mostrato nei libri di Harry Potter,
nonostante sia proprio lui a insegnare a Harry la difficile e insolita arte di
evocarne uno. Si tratta infatti di un lupo, ma un lupo comune, non un lupo
mannaro. I lupi sono animali pacifici che si dedicano molto alla famiglia,
ma Remus non ama la forma del suo Patronus perché gli ricorda
costantemente la sua condizione. Tutto ciò che riguarda i lupi lo disgusta e
spesso produce volontariamente un Patronus incorporeo, soprattutto se
qualcuno lo sta guardando.

La licantropia rende la vita davvero difficile. Nel prossimo brano sui lupi
mannari, scopriremo perché l’integrazione è così ardua per le persone
come Remus.

LUPI MANNARI
DI J.K. ROWLING
I lupi mannari si trovano in tutto il mondo e sono sempre stati emarginati
dalle comunità dei maghi da cui spesso hanno origine. Le streghe e i maghi
coinvolti nella caccia o nello studio di queste creature sono esposti a un
maggiore rischio di attacco rispetto alla media dei Babbani. Nel tardo XIX
secolo, la maggiore autorità inglese sui lupi mannari, il professor Marlowe
Forfang, avviò il primo studio completo sulle loro abitudini. Scoprì che
quasi tutti coloro che aveva potuto studiare e interrogare erano stati maghi
prima di venire morsicati. Apprese inoltre dai lupi mannari che i Babbani
hanno un “sapore” diverso da quello dei maghi e che muoiono per le ferite
riportate più spesso rispetto alle streghe e ai maghi, che tendono a
sopravvivere e a diventare a loro volta lupi mannari.
Le politiche adottate dal Ministero della Magia riguardo ai lupi mannari
sono sempre state confuse e inefficaci. Nel 1637 fu redatto un Codice di
Comportamento che tutti i lupi mannari avrebbero dovuto sottoscrivere,
promettendo di non attaccare nessuno e di rinchiudersi in un luogo sicuro
ogni mese. Non meraviglia il fatto che nessuno l’abbia firmato, dal
momento che nessuno si sentiva pronto a recarsi al Ministero e ad
ammettere di essere un lupo mannaro, un problema che riguardò anche il
successivo Registro dei lupi mannari. Per anni infatti il Registro, sul quale
ogni lupo mannaro avrebbe dovuto annotare il proprio nome e i dettagli
personali, rimase incompleto e inaffidabile, poiché molte delle persone
morsicate da poco cercavano di tenere segreta la propria condizione e di
sottrarsi all’inevitabile vergogna e all’esilio che ne conseguiva. Per anni i
lupi mannari furono palleggiati tra la Divisione Bestie e la Divisione Esseri
dell’Ufficio Regolazione e Controllo delle Creature Magiche, dal momento
che nessuno era in grado di stabilire se un lupo mannaro dovesse essere

classificato come essere umano o animale. A un certo punto, il Registro e
l’Unità di Cattura dei lupi mannari passarono entrambi sotto la Divisione
Bestie, mentre allo stesso tempo un ufficio dedicato ai Servizi di Sostegno
ai lupi mannari fu istituito nella Divisione Esseri. Poiché nessuno si
rivolgeva ai Servizi di Sostegno, per lo stesso motivo per cui solo in pochi
si sono mai iscritti al Registro, il progetto venne cancellato.
Per diventare un lupo mannaro è necessario essere morsicati durante la
luna piena da un lupo mannaro che abbia assunto la forma di lupo. Il
contagio avviene infatti quando la saliva del lupo mannaro si mischia con il
sangue della vittima.
I numerosi miti e leggende dei Babbani che avvolgono il mondo dei lupi
mannari sono per la maggior parte falsi, sebbene alcuni contengano briciole
di verità. Le pallottole d’argento non uccidono i lupi mannari, ma un
miscuglio di argento in polvere e dittamo applicato su un morso fresco può
“sigillare” la ferita ed evitare alla vittima di morire dissanguata (sebbene
circolino tragiche storie di vittime che pregavano di essere lasciate morire
piuttosto che vivere come lupi mannari).
Nella seconda metà del XX secolo, vennero ideate numerose pozioni per
alleviare gli effetti della licantropia. La pozione di maggiore successo fu la
Pozione Antilupo.
La trasformazione mensile di un lupo mannaro è estremamente dolorosa
se non curata ed è di solito preceduta e seguita da alcuni giorni di pallore e
malattia. Nei giorni di forma lupesca, i lupi mannari perdono
completamente la capacità umana di distinguere tra il bene e il male.
Tuttavia, non è corretto affermare (come hanno invece fatto alcuni esperti,
come ad esempio l’illustre professor Emerett Picardy nel suo libro Lupi
Fuorilegge: Perché i Licantropi Non Meritano di Vivere) che soffrano di
una perdita permanente di senso morale. In forma umana, i lupi mannari
non sono meno buoni e gentili della media, ma può anche capitare che siano
pericolosi, come nel caso di Fenrir Greyback, che cerca di mordere e ferire
gli altri anche quando è uomo e allo scopo si affila le unghie come artigli.
Se una persona viene attaccata da un lupo mannaro che è ancora in forma
umana, la vittima può sviluppare alcune caratteristiche lupesche, come ad
esempio una grande passione per la carne al sangue, ma non dovrebbe
altrimenti essere soggetta ad effetti a lungo termine. Tuttavia, ogni tipo di
morso o graffio inferto da un lupo mannaro lascia cicatrici permanenti,

indipendentemente dal fatto che la persona abbia o meno assunto la forma
di lupo al momento dell’attacco.
Mentre presenta la sua forma animale, l’aspetto del lupo mannaro è
difficilmente distinguibile da quello del lupo tradizionale, sebbene il muso
possa essere leggermente più corto e le pupille più piccole (in entrambi i
casi più “umani”), così come la coda a ciuffi piuttosto che folta e compatta.
La reale differenza sta nel comportamento. I veri lupi non sono molto
aggressivi, motivo per cui gli esperti della comunità magica ritengono che
l’elevato numero di racconti popolari che li descrive come violenti predatori
faccia riferimento in realtà ai lupi mannari. È molto improbabile, infatti, che
un lupo attacchi una persona se non in condizioni particolari. Al contrario, i
lupi mannari puntano quasi sempre agli umani e rappresentano solo un lieve
rischio per tutte le altre creature.
I lupi mannari si riproducono generalmente attaccando gli esseri umani.
La reputazione che li circonda è stata così pessima per secoli che solo in
pochi hanno avuto il coraggio di sposarsi e avere dei bambini. Tuttavia, nei
casi in cui dei lupi mannari hanno sposato compagni umani, non è stata
evidenziata la trasmissione della loro licantropia alla prole.
Una curiosa peculiarità di questa condizione è che se due lupi mannari si
incontrano e accoppiano con la luna piena (una situazione estremamente
improbabile che risulta essere accaduta solo due volte), nascono cuccioli di
lupo simili in tutto a veri lupi, ma che si contraddistinguono per la loro
intelligenza incredibilmente spiccata. I cuccioli non sono molto più
aggressivi di lupi normali e non scelgono gli umani come vittime dei loro
attacchi. Una cucciolata frutto di questo incrocio è stata liberata una volta
nella foresta proibita di Hogwarts, in condizioni di estrema segretezza e per
gentile concessione di Albus Silente. I cuccioli sono diventati lupi
bellissimi e di insolita intelligenza e alcuni di loro vivono ancora lì
tranquilli, un particolare che ha portato alla creazione di storie sulla
presenza di “lupi mannari” nella foresta – storie che nessuno degli
insegnanti, né il guardiacaccia, hanno mai smentito perché tenere gli
studenti lontano da lì è, secondo loro, altamente auspicabile.

Dal dolore di Minerva McGonagall alla bestiale malattia di Lupin, finora
abbiamo parlato di prodezze e patimenti. Ma ora cambieremo direzione per
inoltrarci in un mondo di profezie sinistre (di cui due veritiere), presagi e
passatempi pericolosi.
Vi presentiamo la storia di Sybill Trelawney, insegnante di Divinazione e
profetessa di sciagure a Hogwarts, nonché l’unica professoressa che ama
predire orribili decessi con una tazza di tè.

SYBILL TRELAWNEY
DI J.K. ROWLING
COMPLEANNO:

9 marzo
BACCHETTA:

Legno di nocciolo e crine di unicorno, nove pollici e mezzo, molto
flessibile
CASA DI HOGWARTS:

Corvonero
CAPACITÀ PARTICOLARI:

È una Veggente, sebbene si tratti di un dono imprevedibile e inconscio
ORIGINI:

Madre babbana, padre mago
FAMIGLIA:

Un matrimonio in giovane età conclusosi con un’imprevedibile rottura
quando si rifiutò di acquisire il cognome “Higglebottom”, nessun figlio
HOBBY:

Esercitarsi nel fare profezie davanti allo specchio e bere sherry
Sybill è la pro-pronipote di una vera Veggente, Cassandra Trelawney. La
potenza del dono tramandato da Cassandra si è molto ridotta nel passaggio
tra le generazioni, anche se Sybill ne ha ereditato più di quanto non creda.
Parzialmente convinta delle bugie che racconta sul proprio talento (dato che

è una ciarlatana almeno al novanta per cento), Sybill ha sviluppato modi
drammatici di esprimersi e si diverte a impressionare gli studenti più
creduloni con profezie su tragici destini e imminenti sciagure. Conosce tutti
i trucchi da cartomanti: riesce a leggere il nervosismo di Neville e il suo
essere facilmente suggestionabile durante la prima lezione e gli predice che
sta per rompere una tazza, cosa che poi accade davvero. In altre occasioni,
studenti creduloni finiscono col fare il suo gioco. La professoressa
Trelawney predice a Lavanda Brown che il giorno 16 ottobre accadrà
qualcosa che lei teme; quando la ragazza, proprio quel giorno, riceve la
notizia della morte del suo coniglio, collega subito l’accaduto alla profezia.
Le spiegazioni logiche e il buonsenso di Hermione (Lavanda non era
preoccupata per la morte del coniglio, che era molto giovane, e il coniglio
non è morto il 16 ma il giorno prima) non vengono ascoltati: Lavanda crede
che la sua infelicità sia stata predetta. Per una questione di numeri, le
tantissime profezie sparate dalla professoressa Trelawney vanno talvolta a
segno, ma per il resto l’insegnante è un’impostora presuntuosa.
Nonostante ciò, Sybill mostra rari sprazzi di autentica capacità
divinatoria, che poi però non riesce mai a ricordare. La Trelawney si era
assicurata il posto a Hogwarts per aver rivelato, durante il colloquio con
Silente, di possedere inconsapevolmente informazioni importanti. Silente le
aveva offerto rifugio nella scuola sia per proteggerla sia nella speranza che
rivelasse presto nuove profezie (dovette però attendere diversi anni per
averne un’altra).
Consapevole della propria inferiorità rispetto agli altri insegnanti, che
vantano quasi tutti un talento più spiccato, Sybill trascorre la maggior parte
del tempo lontana dai colleghi, chiusa nel suo ufficio soffocante e strapieno
in cima alla torre. Non c’è forse da stupirsi che abbia sviluppato una grande
dipendenza dall’alcool.

Le riflessioni di J.K. Rowling
La professoressa Trelawney e la McGonagall sono due estremi opposti: la
prima è una ciarlatana manipolatrice e pomposa, la seconda è terribilmente
intelligente, severa e onesta. Tuttavia, sapevo che quando Dolores
Umbridge, un’estranea, avrebbe tentato di allontanare Sybill dalla scuola,
Minerva McGonagall, che in molte occasioni era stata critica nei confronti
della Trelawney, avrebbe mostrato la reale bontà del suo carattere
schierandosi in sua difesa. C’è una profonda tristezza nella professoressa
Trelawney, che troverei assolutamente esasperante nella vita reale, e penso
che Minerva avvertisse questo suo celato sentimento di inadeguatezza.
Ho creato storie dettagliate per molti impiegati di Hogwarts (come Albus
Silente, Minerva McGonagall e Rubeus Hagrid), ma non le ho usate tutte
nei libri. Il fatto che avessi un’idea piuttosto vaga del passato
dell’insegnante di Divinazione prima che arrivasse a Hogwarts è una
coincidenza interessante. Immagino che Sybill sia andata alla deriva qua e
là, approfittando della propria ascendenza per trovare un lavoro, ma
disdegnando quelli che riteneva indegni di una Veggente come lei.
Mi piacciono molto i cognomi della Cornovaglia e, non avendone mai
utilizzati prima del terzo libro della serie, ho scelto “Trelawney” come
nome di famiglia della professoressa di Divinazione. Non volevo usare un
nome comico o che suggerisse l’idea di inganno, ma cercavo qualcosa di
interessante e di effetto. “Trelawney” è un nome molto antico, che
suggerisce quanto Sybill dipenda dai suoi antenati quando cerca di far colpo
con le sue profezie. Esiste anche una vecchia canzone della Cornovaglia
molto bella che contiene questo nome (“The Song of the Western Men”, in
italiano “La canzone degli uomini dell’Ovest”). Il nome “Sybill” ricorda la
Sibilla, la chiaroveggente dell’antichità. Il mio editore americano voleva
che utilizzassi “Sybil” (in inglese, con una L sola, vuol dire proprio
“Sibilla” [N.d.T.]), ma ho preferito la mia versione perché mentre conserva

il riferimento alla famosa chiaroveggente del passato, non è altro che una
variante del nome femminile “Sybil”, ormai fuori moda. Non mi sembrava
che la professoressa Trelawney avesse i requisiti per essere una vera e
propria Sibilla.

Anche se J.K. Rowling conosce solo a grandi linee la vita di Sybill
Trelawney prima di Hogwarts, ha le idee molto chiare sui Veggenti, e in
particolare sull’abitudine di consultare un Veggente dei Nomi.

I VEGGENTI DEI NOMI
DI J.K. ROWLING
Le famiglie magiche scelgono per i propri figli una grande varietà di nomi,
da quelli che potremmo definire babbani (come James, Harry e Ronald) a
quelli che danno una chiara indicazione della personalità o del destino del
portatore (come Xenophilius, Remus e Alecto).
Alcuni seguono una vecchia convenzione di famiglia; i Black, ad
esempio, danno alla propria prole i nomi di stelle e costellazioni (cosa che
secondo molti si addice a persone così orgogliose e ambiziose). Altre (come
i Potter e i Weasley) scelgono semplicemente i nomi che amano di più.
Una certa parte della società magica, tuttavia, segue l’antica pratica di
consultare un Veggente dei Nomi, che dietro lauto pagamento predice il
futuro del bambino e suggerisce un nome adatto.
Questa tradizione, tuttavia, sta svanendo. Molti genitori preferiscono che
i figli trovino la propria strada da soli, e giustamente non vogliono saperne
di predizioni premature sulle loro predisposizioni, limiti o, nel peggiore dei
casi, disgrazie. Tantissimi padri e madri si sono fatti prendere dal panico
dopo una visita al Veggente dei Nomi, pentiti di aver chiesto una predizione
sulla personalità o il futuro dei propri figli.

Mentre un’insegnante di Divinazione come Sybill Trelawney si limita a
predire il pericolo, un professore di Cura delle Creature Magiche deve
viverlo. Rubeus Hagrid si affezionava molto agli animali in sua custodia,
dal drago fuori legge al suo amico Aragog, l’aracnide. Anche il
predecessore di Hagrid, Silvanus Kettleburn, apprezzava molto gli animali
magici. Si presume che apprezzasse anche avere tutti e quattro gli arti a
disposizione, ma dovette rinunciarvi ben prima di andare in pensione.

SILVANUS KETTLEBURN
DI J.K. ROWLING
COMPLEANNO:

22 novembre
BACCHETTA:

Ippocastano e piuma di fenice, undici pollici e mezzo, flessibile
CASA DI HOGWARTS:

Tassofrasso
CAPACITÀ PARTICOLARI:

Conoscenza enciclopedica delle creature magiche, coraggio
ORIGINI:

Padre mago, madre strega
FAMIGLIA:

Nessuna moglie, nessun figlio
HOBBY:

Le creature pericolose sono sia il suo lavoro sia la sua passione
Silvanus Kettleburn insegnò Cura delle Creature Magiche a Hogwarts fino
al terzo anno di scuola di Harry, quando venne sostituito da Rubeus Hagrid.
Kettleburn era un uomo pieno di entusiasmo ma talvolta imprudente, la
cui grande passione per le creature che studiava e accudiva, spesso
pericolose, fu causa di serie ferite a se stesso e, talvolta, agli altri. Per
questo motivo, durante il suo mandato di insegnante, fu soggetto a non

meno di sessantadue periodi di prova (un record che ancora detiene). Come
Hagrid dopo di lui, Kettleburn tendeva a sottovalutare i rischi legati alla
cura di creature come Occamy, Avvincini e Fiammagranchi, e una volta
divenne famoso per aver provocato un incendio nella Sala Grande dopo
aver stregato un Ashwinder per fargli fare la parte del Verme in una
rappresentazione di “La Fonte della Buona Sorte”.
Kettleburn, seppur amabile, era un eccentrico e la sua lunga permanenza
nella scuola è prova del grande affetto che insegnanti e studenti nutrivano
nei suoi confronti. Concluse la propria carriera con un solo braccio e mezza
gamba. Quando andò in pensione, Albus Silente gli regalò un set di arti
magici in legno, un dono che doveva essere regolarmente sostituito, perché
Kettleburn aveva l’abitudine di visitare riserve per draghi nel tempo libero e
le sue protesi tendevano quindi a prendere fuoco.
Kettleburn si trasferì a Hogsmeade dopo il pensionamento, ma la sua
infermità fisica gli impedì di prendere parte alla Battaglia di Hogwarts.
Deciso com’era a partecipare, salì in soffitta e rovesciò tutta la sua scorta di
Vermicoli sui Mangiamorte che passavano sotto. L’impresa non influì
granché sulla sorti della battaglia, ma i più ritengono che mostrasse
quantomeno lo spirito giusto.

Se queste storie hanno una morale comune, è che l’eroismo ha mille
sfaccettature, dal sacrificio di Remus Lupin per la salvezza del mondo
magico al gesto di sfida di Silvanus Kettleburn che lancia Vermicoli sui
Mangiamorte. Dopotutto, non è necessario essere un Grifondoro armato di
spada per diventare un eroe; a volte basta avere buon cuore.
Speriamo che questa raccolta di scritti di J.K. Rowling presentati da
Pottermore vi sia piaciuta.

Altre edizioni digitali pubblicate da Pottermore
Harry Potter e la Pietra Filosofale
Harry Potter e la Camera dei Segreti
Harry Potter e il Prigioniero di Azkaban
Harry Potter e il Calice di Fuoco
Harry Potter e l’Ordine della Fenice
Harry Potter e il Principe Mezzosangue
Harry Potter e i Doni della Morte
Racconti di Hogwarts: prodezze e passatempi pericolosi
Racconti di Hogwarts: potere, politica e poltergeist
Guida (poco) pratica a Hogwarts

Approfondisci J.K. Rowling’s Wizarding World…
Visita www.pottermore.com, dove ti aspettano la Cerimonia dello
Smistamento, brani inediti di J.K. Rowling e le ultimissime novità del
mondo magico.
Pottermore, la società di editoria digitale, e-commerce, intrattenimento e
informazione di J.K. Rowling, è l’editore digitale globale di Harry Potter e
J.K. Rowling’s Wizarding World. In quanto cuore digitale del J.K.
Rowling’s Wizarding World, la missione di pottermore.com è quella di
scatenare il potere dell’immaginazione. Il sito offre notizie, articoli e varie
funzionalità, nonché brani inediti di J.K. Rowling.

Titolo dell’originale inglese: Short Stories from Hogwarts of Heroism, Hardship and Dangerous
Hobbies
Tutti i diritti riservati; nessuna parte di questa pubblicazione può essere riprodotta o trasmessa con
qualsiasi mezzo, elettronico, meccanico, tramite fotocopie o altro, senza previa autorizzazione
dell’editore.
La prima edizione è stata pubblicata da Pottermore Limited nel 2016
Text © J.K. Rowling
Copertina e illustrazioni di MinaLima © Pottermore Limited
© Pottermore, per la traduzione
La serie di Harry Potter è stata pubblicata la prima volta in Italia da Adriano Salani Editore s.r.l.
Harry Potter characters, names and related indicia are trademarks of and © Warner Bros.
Entertainment Inc.
J.K. ROWLING’S WIZARDING WORLD TM J.K. Rowling and Warner Bros. Entertainment Inc.
Si rivendica il diritto morale dell’autore
ISBN 978-1-78110-640-2

