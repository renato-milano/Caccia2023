Indice
CAPITOLO UNO
Dolores Umbridge

CAPITOLO DUE
I Ministri della Magia
Azkaban

CAPITOLO TRE
Horace Lumacorno
Pozioni
La Pozione Polisucco
I calderoni

CAPITOLO QUATTRO
Quirinus Quirrell

CAPITOLO CINQUE
Peeves il Poltergeist

DALLA REDAZIONE DI POTTERMORE:

Ogni strega o mago armato di bacchetta ha in mano un potere così grande
da risultare incomprensibile. Con l’incantesimo o la pozione giusta,
possono creare l’amore, viaggiare nel tempo, cambiare aspetto e perfino
spegnere una vita.
Nelle mani sbagliate, il potere e la magia possono diventare oscuri, letali e
logoranti. Lord Voldemort l’ha dimostrato: desiderava il potere così
brutalmente da lacerare la struttura della propria anima e perdere ciò che
lo rendeva umano. È il non plus ultra della malvagità, motivato da un
gelido desiderio di potere e distruzione.
Chiaramente sono in pochi a tenere testa a Voldemort (anche se Bellatrix
Lestrange e Dolores Umbridge ci hanno provato), ma i personaggi attratti
dal potere non mancano. In questo volume abbiamo raccolto alcuni brani
di J.K. Rowling che trattano di potere, politica e, per gioco, anche di
poltergeist.

Nonostante l’aspetto da bomboniera, Dolores Umbridge non era dolce, ma
crudele, sadica e spietata. Quando sottrasse il controllo di Hogwarts ad
Albus Silente, commise scelleratezze di ogni tipo. Dopo aver assunto la
nuova carica di Inquisitore Supremo, riuscì (con l’aiuto di Filch) a
cancellare ogni traccia di gioia dall’amata scuola, mettere in grave
pericolo tutti gli studenti e torturare Harry Potter. Per quanto ci riguarda,
si è più che meritata quella punizione per mano (o zoccoli?) dei centauri!
Eccovi un utile scorcio del suo passato scritto da J.K. Rowling.

DOLORES UMBRIDGE
DI J.K. ROWLING
COMPLEANNO:

26 agosto
BACCHETTA:

Betulla e corde di cuore di drago, otto pollici
CASA DI HOGWARTS:

Serpeverde
CAPACITÀ PARTICOLARI:

La piuma che usa per i castighi è di sua invenzione
ORIGINI:

Madre babbana, padre mago
FAMIGLIA:

Nubile, nessun figlio
HOBBY:

Collezionare i piatti ornamentali della linea “Felini felici”, aggiungere balze
ai tessuti e pizzi a mobili e soprammobili, inventare strumenti di tortura
Dolores Jane Umbridge era la primogenita nonché l’unica figlia femmina di
Orford Umbridge, un mago, ed Ellen Cracknell, una Babbana, che avevano
anche un figlio Magonò. Il matrimonio dei genitori di Dolores non era
felice, e la ragazza in segreto li disprezzava entrambi: Orford per la sua
mancanza di ambizione (non era mai stato promosso e lavorava per

l’Ufficio per la Manutenzione Magica al Ministero della Magia), ed Ellen
per la sua incostanza, il suo disordine e il suo essere una Babbana. Sia
Orford che la figlia incolpavano Ellen per la mancanza di abilità magiche
del fratello di Dolores, e quando la ragazza aveva circa quindici anni la
famiglia si divise: Orford e Dolores rimasero insieme ma Ellen svanì nel
mondo Babbano col figlio. Dolores non li rivide mai più. Da allora in poi,
non parlò più di loro con nessuno e fece sempre finta di essere purosangue.
Dopo aver dimostrato grande abilità magica a Hogwarts, Dolores
cominciò subito a lavorare per il Ministero della Magia come umile stagista
nell’Ufficio per l’Uso Improprio della Arti Magiche. Perfino a diciassette
anni Dolores era già piena di pregiudizi, sadica e critica, ma nonostante
questo il suo atteggiamento coscienzioso, i suoi modi smielati verso i
superiori e la spietatezza e segretezza con cui si prendeva il merito per il
lavoro degli altri la aiutarono ben presto a fare carriera. A meno di
trent’anni, Dolores era già Direttore dell’Ufficio, e da lì a posizioni di
maggior prestigio nell’Ufficio Applicazione della Legge sulla Magia il
passo fu breve. A quel punto, aveva già convinto il padre a chiedere il
pensionamento anticipato e dandogli una piccola cifra mensile si assicurò
che si ritirasse a vita privata. Quando qualcuno (specialmente i colleghi che
la trovavano antipatica) le chiedeva “Sei per caso parente di
quell’Umbridge che lavava i pavimenti?”, lei sorrideva il più dolcemente
possibile, rideva e negava qualsiasi parentela, sostenendo anzi che la
buonanima di suo padre era stato un membro illustre del Wizengamot. A
coloro che facevano domande su Orford o su altre cose di cui Dolores non
amava discutere succedevano cose spiacevoli, e chi voleva rimanere nelle
sue grazie fingeva di credere alla sua versione dei fatti.
Nonostante i numerosi tentativi di conquistare uno dei suoi superiori (non
importava chi: sapeva solo che un marito potente avrebbe aumentato il suo
prestigio e la sua sicurezza), Dolores non riuscì mai a sposarsi. Anche se
apprezzavano molto il suo impegno e la sua ambizione, chi approfondiva la
sua conoscenza faceva fatica a trovarla simpatica. Dopo un bicchiere di
sherry, Dolores se ne usciva spesso con opinioni spietate, e perfino gli antiBabbani rimanevano sconvolti dalle idee che ventilava a porte chiuse sul
trattamento meritato dalla comunità non magica.
Man mano che invecchiava e il suo animo si inaspriva, aumentava la sua
predilezione per gli accessori da bambina; il suo ufficio divenne un tripudio
di pizzi e balze e le bastava che un oggetto fosse decorato con gattini perché

le piacesse (anche se quelli in carne e ossa erano troppo confusionari per i
suoi gusti). Mentre la paranoia del Ministro della Magia Cornelius Fudge e
la sua paura che Albus Silente volesse soppiantarlo crescevano, Dolores
riuscì a trovarsi un posticino al vertice del potere alimentando la vanità e la
paranoia di Fudge e presentandosi come una delle poche persone di cui
poteva fidarsi.
La nomina di Dolores a Inquisitore di Hogwarts le diede per la prima
volta campo libero per sfogare la sua crudeltà e i suoi pregiudizi. Non aveva
dei bei ricordi della scuola, dove non le avevano mai affidato incarichi di
responsabilità, e pregustava l’occasione di tornarvi per esercitare il proprio
potere su coloro che, secondo lei, non le avevano dato ciò che le spettava.
Dolores ha una vera e propria fobia delle creature non completamente
umane. Il suo odio per il Mezzogigante Hagrid e il suo terrore dei centauri
nascondono una paura dell’ignoto e del selvatico. È una persona
estremamente dispotica e chiunque metta in discussione la sua autorità e la
sua visione del mondo merita, secondo lei, di essere punito. Ama
sottomettere e umiliare gli altri, e se non fosse per le diverse lealtà che
professavano, non sarebbe molto diversa da Bellatrix Lestrange.
La carriera di Dolores a Hogwarts finì in modo catastrofico quando si
spinse troppo oltre nell’abusare il potere conferitole da Fudge, lasciandosi
prendere la mano dalle proprie convinzioni. Scossa ma senza un’ombra di
rimorso per le azioni che avevano causato la conclusione disastrosa della
sua ascesa a Hogwarts, tornò al Ministero, che era in preda allo scompiglio
per il ritorno di Lord Voldemort.
Durante il passaggio delle consegne che seguì le dimissioni forzate di
Fudge, Dolores riuscì a reinsediarsi al vecchio posto di lavoro al Ministero
senza farsi notare. Il nuovo Ministro, Rufus Scrimgeour, aveva problemi
più pressanti di Dolores Umbridge. Scrimgeour pagò per quella svista,
perché il fatto che il Ministero non avesse punito Dolores per i suoi continui
abusi di potere fu interpretato da Harry Potter come segno di noncuranza e
sbadataggine. Harry considerò il mancato licenziamento di Dolores e
l’assenza di qualsivoglia ripercussione per il suo comportamento a
Hogwarts come indice di intrinseca corruzione del Ministero, e si rifiutò di
collaborare con il nuovo Ministro (Dolores è l’unica persona, a parte Lord
Voldemort, ad aver lasciato una cicatrice fisica permanente a Harry, dopo
averlo costretto a incidere le parole “Non devo dire bugie” sul dorso della
propria mano per punizione).

La vita di Dolores divenne presto più piacevole che mai. Quando i
seguaci del Signore Oscuro si infiltrarono al Ministero e diedero la poltrona
al Ministro marionetta Pius Thicknesse, Dolores si ritrovò finalmente nel
proprio elemento. I Mangiamorte più esperti capirono che aveva molte più
cose in comune con loro che con Albus Silente, e non solo la lasciarono al
suo posto ma le conferirono ancora più poteri, affidandole la posizione di
Direttore della Commissione per il Censimento dei Nati Babbani, un
tribunale farlocco che imprigionava i Nati Babbani per aver “rubato”
bacchette e magia.
Fu proprio mentre sottoponeva a processo una donna innocente che
Harry Potter attaccò finalmente Dolores nel bel mezzo del Ministero e le
rubò l’Horcrux che indossava inconsapevolmente.
Con la caduta di Lord Voldemort, Dolores Umbridge fu messa a processo
per aver collaborato con grande entusiasmo con il regime e fu condannata
per la tortura, la reclusione e la morte di diverse persone (alcuni dei Nati
Babbani innocenti che aveva mandato ad Azkaban non erano sopravvissuti
al carcere).

Le riflessioni di J.K. Rowling
Una volta, molto tempo fa, decisi di imparare una certa disciplina o abilità
(la vaghezza è voluta per motivi che presto appariranno ovvi), e così
facendo mi capitò di conoscere un’insegnante o istruttrice per cui provai
un’istantanea antipatia.
La donna in questione ricambiò la mia avversione con gli interessi. Non
so dire perché ci prendemmo subito in antipatia con tanto ardore e
(quantomeno da parte mia) irrazionalità. L’immagine più vivida è quella del
suo amore per gli accessori stucchevoli, in particolare un piccolo
fermacapelli di plastica a forma di fiocco color limone pastello che usava
per sistemarsi i corti capelli ricci. Ricordo che restavo a fissare quel piccolo
fermacapelli, più adatto a una bambina di tre anni, come se fosse una specie
di escrescenza repellente. Era una donna piuttosto tarchiata e non più
giovane, e la sua abitudine di indossare fronzoli che mi sembravano fuori
posto e di portare borsette troppo piccole, come prese in prestito dalla
scatola dei travestimenti di una bambina, stonava molto, nella mia
percezione, con una personalità che mi pareva tutt’altro che dolce,
innocente e ingenua.
Cerco sempre di essere cauta quando parlo di questo genere di fonti di
ispirazione, perché essere fraintesi in modi che possono finire col far male a
qualcuno è esasperante. Questa donna non era “la vera Dolores Umbridge”.
Non assomigliava a un rospo, non fu mai crudele con me e con gli altri e
non le sentii mai esprimere pareri simili alla Umbridge (anzi, non la
conobbi mai abbastanza da venire a sapere delle sue opinioni o preferenze,
il che rende la mia antipatia ancor più ingiustificabile). Tuttavia, è vero che
da lei presi in prestito la passione per i vestiti stucchevoli e infantili, per poi
ingigantirla, e che era quel fiocchetto di plastica color limone pastello che
avevo in mente quando misi il fermaglietto nero simile a una mosca in testa
a Dolores Umbridge.

Mi è capitato più volte di notare che l’amore per la stucchevolezza più
ineffabile va spesso di pari passo con una visione del mondo nettamente
impietosa. Una volta condivisi l’ufficio con una donna che aveva ricoperto
il muro dietro alla propria scrivania con immagini di morbidi gattini; era la
sostenitrice della pena di morte più bigotta e velenosa con cui abbia mai
avuto la sfortuna di spartire un bollitore. La passione per le cose sdolcinate
sembra spesso fiorire in assenza di vero calore umano e compassione.
Dolores, uno dei personaggi per cui provo l’avversione più pura, divenne
quindi un miscuglio di caratteristiche che presi da queste e altre fonti. Il suo
desiderio di controllare e punire gli altri e infliggere dolore in nome della
legge e dell’ordine sono, secondo me, altrettanto riprovevoli dell’appoggio
nudo e crudo del male da parte di Lord Voldemort.
Ho scelto il nome della Umbridge con grande cura. “Dolores” vuol dire
“dolori”, cosa che senza dubbio infligge a chi la circonda. “Umbridge” è un
gioco di parole basato sul termine “umbrage”, che in inglese vuol dire
“offesa”. Dolores è offesa da chiunque metta in dubbio la sua limitata
visione del mondo; il suo cognome allude quindi alla sua chiusura mentale
e inflessibilità. “Jane” è più difficile da spiegare; mi sembrava
semplicemente che suonasse bene, in mezzo agli altri due nomi, e che
avesse un tono piuttosto compiaciuto.

Dolores Umbridge aveva due uffici (uno a Hogwarts e uno al Ministero
della Magia) ed entrambi erano decorati con orrendi piattini miagolanti.
Nonostante non sia mai riuscita a farsi nominare Ministro, Dolores sapeva
benissimo come influenzare chi ricopriva quella carica. Basti pensare alla
diabolica efficienza con cui lei e Cornelius Fudge sparsero maldicenze su
Harry Potter, negarono il ritorno di Voldemort e deposero Silente.
Se si desidera comprendere il mondo politico della società magica, è
necessario approfondire le figure dei vari Ministri. Fate attenzione:
noterete un paio di cognomi familiari!

I MINISTRI DELLA MAGIA
DI J.K. ROWLING
Il Ministero della Magia venne ufficialmente istituito nel 1707, quando il
titolo di “Ministro della Magia” fu conferito per la prima volta a Ulick
Gamp.* Il Ministro della Magia viene eletto democraticamente, anche se in
certi periodi di crisi è capitato che la carica venisse semplicemente offerta a
qualcuno senza ricorrere a elezioni pubbliche. Albus Silente ricevette più
volte simili offerte, ma le rifiutò sempre. Non esistono limiti al mandato,
ma il Ministro è tenuto a indire delle elezioni regolari, almeno ogni sette
anni. L’incarico tende a durare molto di più di quello babbano e in generale,
nonostante le solite lamentele, l’appoggio che i Ministri ricevono dalla
comunità magica è molto più unanime e duraturo. Questo è forse dovuto al
desiderio, da parte dei maghi, di sembrare competenti e organizzati per
evitare le interferenze dei Babbani.
Il Primo Ministro babbano non interviene nella nomina del Ministro della
Magia, la cui elezione è riservata alla comunità magica. Gli affari di maghi
e streghe britannici competono esclusivamente al Ministro della Magia, che
ha giurisdizione esclusiva sul Ministero. Le visite di emergenza del
Ministro della Magia al Primo Ministro del Regno Unito vengono
annunciate dal ritratto di Ulick Gamp (vedi sopra) appeso nell’ufficio del
Primo Ministro al numero 10 di Downing Street.
Nessun Primo Ministro babbano ha mai messo piede al Ministero della
Magia, per ragioni illustrate in modo alquanto succinto dall’ex Ministro
Dugald McPhail (in carica dal 1858 al 1865): “I loro poveri cervellini non
reggerebbero al colpo”.
MINISTRO: Ulick Gamp

MANDATO: 1707 – 1718
Gamp, ex capo del Wizengamot, si ritrovò con l’oneroso compito di vigilare
su una comunità spaventata e divisa dopo l’imposizione dello Statuto
Internazionale di Segretezza. Il suo lascito più importante fu la fondazione
dell’Ufficio Applicazione della Legge sulla Magia.
Damocles Rowle
1718 – 1726
Rowle venne eletto grazie alla sua fama di “castigababbani”. Dopo le aspre
critiche della Confederazione Internazionale dei Maghi, fu costretto a
dimettersi.
Perseus Parkinson
1726 – 1733
Cercò di far approvare un progetto di legge che vietava il matrimonio con i
Babbani, fraintendendo l’umore pubblico: la comunità magica, stanca
dell’odio contro i Babbani e desiderosa di pace, alle elezioni successive
elesse il suo avversario.
Eldritch Diggory
1733 – 1747
Un Ministro di successo che istituì il primo programma di reclutamento per
Auror. Morì di vaiolo di drago mentre era ancora in carica.
Albert Boot
1747 – 1752
Simpatico ma incompetente. Diede le dimissioni dopo aver gestito male una
rivolta dei folletti.
Basil Flack
1752 – 1752
Il mandato più breve in assoluto. Durò due mesi; diede le dimissioni in
seguito all’alleanza tra folletti e lupi mannari.
Hesphaestus Gore
1752 – 1770
Gore fu uno dei primi Auror. Soffocò diverse ribellioni di creature magiche,
anche se gli storici ritengono che il suo rifiuto di istituire programmi di

recupero per lupi mannari non fece che causare ulteriori attacchi. Rinnovò e
rinforzò la prigione di Azkaban.
Maximilian Crowdy
1770 – 1781
Crowdy, nove figli, fu un leader carismatico che stanò diversi gruppi di
purosanguisti intenti a pianificare attentati contro i Babbani. La sua morte
avvenne in circostanze misteriose mentre era ancora in carica, e ha fatto
nascere molti libri e teorie di complotto.
Porteus Knatchbull
1781 – 1789
Nel 1782 venne convocato in via confidenziale dal Primo Ministro babbano
dell’epoca, Lord North, in vista della crescente instabilità mentale di re
Giorgio III. Si diffuse la voce che Lord North credeva nei maghi, e il Primo
Ministro fu costretto a dimettersi dopo una mozione di sfiducia.
Unctuous Osbert
1789 – 1798
Secondo i più, Osbert si lasciò condizionare troppo dai purosangue più
ricchi e potenti.
Artemisia Lufkin
1798 – 1811
La prima donna in carica. Fondò l’Ufficio per la Cooperazione
Internazionale Magica e lottò duramente per far svolgere la Coppa del
Mondo di Quidditch in Gran Bretagna durante il suo mandato.
Grogan Stump
1811 – 1819
Ministro molto amato e grande appassionato di Quidditch (e dei Tutshill
Tornados). Istituì l’Ufficio per i Giochi e gli Sport Magici e riuscì a far
passare delle leggi sulle creature magiche che da tempo erano motivo di
disputa.
Josephina Flint
1819 – 1827

Mostrò un pericoloso pregiudizio anti-Babbani durante il suo mandato;
odiava le nuove tecnologie babbane come il telegrafo, che secondo lei
interferiva con il corretto funzionamento delle bacchette.
Ottaline Gambol
1827 – 1835
La Gambol, un Ministro molto più progressista, istituì dei comitati per
studiare il cervello dei Babbani, che durante questa particolare fase
dell’Impero britannico parvero molto più assennati di quanto non
credessero alcuni maghi.
Radolphus Lestrange
1835 – 1841
Un reazionario che cercò di chiudere l’Ufficio Misteri, che si limitò a
ignorarlo. Diede infine le dimissioni per problemi di salute, derivati
secondo molti dalla sua incapacità di sopportare lo stress dell’incarico.
Hortensia Milliphutt
1841 – 1849
Introdusse un numero ancora imbattuto di leggi, di cui molte si
dimostrarono utili, ma quelle più estenuanti (come il regolamento sulla
forma appuntita dei cappelli e così via) portarono al suo tracollo politico.
Evangeline Orpington
1849 – 1855
Una grande amica della regina Vittoria, che mai si accorse di avere di fronte
una strega, e tantomeno un Ministro della Magia. Si dice che la Orpington
sia intervenuta (illegalmente) con la magia nella guerra di Crimea.
Priscilla Dupont
1855 – 1858
Concepì un tale odio irrazionale per il Primo Ministro babbano, Lord
Palmerston, che per colpa dei problemi da lei causati (monete che gli si
trasformavano in uova di rana in tasca, ecc.) venne spinta a ritirarsi.
Curiosamente, due giorni più tardi Palmerston fu costretto a dimettersi dai
Babbani.
Dugald McPhail

1858 – 1865
Una garanzia di sicurezza. Mentre il Parlamento babbano attraversava un
periodo di subbuglio, il Ministero della Magia trascorse un fase di gradita
calma.
Faris Spavin, detto “Sfiatatoio”
1865 – 1903
Spavin detiene il record per il mandato più lungo, oltre a quello di
prolissità. Sopravvisse a un “attentato” (leggi: un calcio) da parte di un
centauro offeso dalla famigerata barzelletta di Spavin, “Un centauro, un
fantasma e un nano entrano in un bar”. Nel 1901 presenziò al funerale della
regina Vittoria indossando cappello e ghette da ammiraglio, al che il
Wizengamot gli suggerì delicatamente che era giunto il momento di andare
in pensione. Quando diede le dimissioni, Spavin aveva ormai 147 anni.
Venusia Crickerly
1903 – 1912
Seconda ex Auror a entrare in carica e considerata sia competente che
simpatica, la Crickerly morì in un bizzarro incidente di giardinaggio
(dovuto a una mandragora).
Archer Evermonde
1912 – 1923
Evermonde, che fu in carica durante la prima guerra mondiale babbana,
approvò delle leggi che proibivano a maghi e streghe di intervenire per
evitare infrazioni di massa dello Statuto Internazionale di Segretezza.
Furono in migliaia a sfidarlo, aiutando i Babbani il più possibile.
Lorcan McLaird
1923 – 1925
Un mago dotato, ma non un vero politico: McLaird era un uomo molto
taciturno che preferiva comunicare con monosillabi e sbuffi di fumo
espressivi che emanava con la bacchetta. Venne estromesso dall’ufficio per
pura esasperazione verso le sue stranezze.
Hector Fawley
1925 – 1939

Eletto senza dubbio per la sua personalità opposta a quella di McLaird.
Fawley, vivace e appariscente, non prese sul serio la minaccia rappresentata
per il mondo magico da Gellert Grindelwald. Quell’errore gli costò
l’incarico.
Leonard Spencer-Moon
1939 – 1948
Un Ministro assennato che iniziò la sua carriera come umile ragazzo del tè
al Dipartimento delle Catastrofi e degli Incidenti Magici. Gestì un periodo
di grande conflitto nel mondo magico e in quello babbano. Ebbe un’ottima
relazione lavorativa con Winston Churchill.
Wilhelmina Tuft
1948 – 1959
Una strega dall’animo allegro che governò durante un gradito periodo di
pace e prosperità. Morì mentre era ancora in carica dopo aver scoperto,
troppo tardi, di essere allergica alle caramelle all’Alioto.
Ignatius Tuft
1959 – 1962
Figlio di Wilhelmina Tuft. Un estremista che approfittò della popolarità
della madre per vincere le elezioni. Promise di istituire un controverso e
pericoloso programma di allevamento di Dissennatori e venne costretto a
dimettersi.
Nobby Leach
1962 – 1968
Il primo Nato Babbano a diventare Ministro della Magia. La sua elezione
sconcertò la vecchia guardia purosanguista e molti dei suoi esponenti
abbandonarono i propri incarichi governativi per protesta. Negò sempre di
aver avuto qualcosa a che fare con la vittoria dell’Inghilterra alla Coppa del
Mondo nel 1966. Si ritirò dopo aver contratto una misteriosa malattia (su
cui abbondano le teorie di complotto).
Eugenia Jenkins
1968 – 1975
La Jenkins gestì in modo competente le rivolte purosanguiste durante le
manifestazioni per i diritti dei Maghinò dei tardi anni Sessanta, ma si trovò

presto ad affrontare la prima ascesa di Lord Voldemort. La Jenkins fu presto
estromessa dalla carica di Ministro per inadeguatezza.
Harold Minchum
1975 – 1980
Considerato un radicale, aumentò il numero di Dissennatori assegnati ad
Azkaban, ma non riuscì a fermare l’incontenibile ascesa al potere di
Voldemort.
Millicent Bagnold
1980 – 1990
Un Ministro molto abile. La Confederazione Internazionale dei Maghi la
chiamò a rispondere delle numerose violazioni dello Statuto Internazionale
di Segretezza avvenute durante il giorno e la notte che seguirono all’attacco
fallito di Voldemort contro Harry Potter. Si dichiarò non colpevole con le
famose parole: “Rivendico il nostro inalienabile diritto a festeggiare”, che
strapparono grida di entusiasmo a tutti i presenti.
Cornelius Fudge
1990 – 1996
Un politico di carriera troppo attaccato alla vecchia guardia. Il suo rifiuto di
ammettere il pericolo costituito da Lord Voldemort gli costò il lavoro.
Rufus Scrimgeour
1996 – 1997
Terzo ex Auror ad assumere la carica. Scrimgeour morì prematuramente per
mano di Lord Voldemort.
Pius Thicknesse
1997 – 1998
Tralasciato dalla maggior parte dei documenti ufficiali perché vittima della
Maledizione Imperius per gran parte del suo mandato e inconsapevole delle
proprie azioni.
Kingsley Shacklebolt
Dal 1998 a oggi
Sovrintese alla cattura dei Mangiamorte e dei sostenitori di Voldemort dopo
la morte di quest’ultimo. Dapprima chiamato “Ministro provvisorio”,

Shacklebolt venne in seguito eletto ufficialmente.
* Prima del 1707, l’istituzione che per più tempo ha funto da organo governativo per la comunità
magica della Gran Bretagna è stato il Consiglio dei Maghi. Tuttavia, dopo la creazione dello
Statuto Internazionale di Segretezza nel 1692, la comunità magica sentì il bisogno di una struttura
governativa più articolata e complessa, per sostenere, regolamentare e comunicare con una
comunità che viveva in clandestinità. Solo le streghe e i maghi che hanno assunto il titolo di
“Ministro della Magia” sono inclusi in questa lista.

Quanto sarebbe bello bersi una schiumosissima pinta di Burrobirra con
Faris “Sfiatatoio” Spavin? Ma certi Ministri è meglio evitarli, come
Damocles Rowle, quello che cominciò a mandare i criminali ad Azkaban.
Anche prima di diventare una prigione famigerata, la fortezza sull’isola
non era proprio adatta a una vacanza in famiglia. Consigliamo ai visitatori
di tenere pronto un ricordo stupendo e un “Expecto Patronum”.

AZKABAN
DI J.K. ROWLING
Azkaban fu fondata nel quindicesimo secolo e non è sempre stata una
prigione. L’isola del Mare del Nord su cui fu costruita la fortezza originaria
non compare in nessuna mappa dell’epoca, babbana o no, e si dice che sia
stata creata o quantomeno espansa con la magia.
In origine, la fortezza ospitava un mago poco conosciuto che si faceva
chiamare Ekrizdis. Non si sa di che nazionalità fosse, ma era estremamente
potente e pare che fosse un folle che praticava le Arti Oscure più terribili.
Viveva solo in mezzo all’oceano, dove attirava, torturava e uccideva i
marinai babbani per divertimento, e soltanto quando morì e gli incantesimi
di occultamento che aveva gettato sulla sua dimora svanirono, il Ministero
della Magia si rese conto dell’esistenza dell’edificio e perfino dell’isola.
Coloro che andarono a fare indagini si rifiutarono sempre di parlare di ciò
che vi avevano trovato, ma la cosa meno spaventosa che trasparì fu che
l’isola era infestata dai Dissennatori.
Alle alte sfere, molti pensavano che Azkaban fosse un luogo malvagio
che andava distrutto. Altri avevano paura di quello che sarebbe successo ai
Dissennatori se li avessero privati della loro casa. Le creature erano forti e
impossibili da uccidere; molti temevano che si sarebbero vendicati in modo
orribile se l’habitat in cui sembravano prosperare fosse stato distrutto. Le
pareti stesse dell’edificio trasudavano disperazione e dolore, e i
Dissennatori non sembravano intenzionati ad andarsene. Gli esperti di
edifici costruiti con e intorno alla Magia Oscura asserivano che Azkaban si
sarebbe vendicata di chiunque tentasse di distruggerla. La fortezza fu quindi
abbandonata per molti anni e i Dissennatori si moltiplicarono liberamente.
Con l’imposizione dello Statuto Internazionale di Segretezza, il Ministero
della Magia decise che le piccole prigioni magiche sparse qua e là in paesi e

villaggi erano un rischio per la sicurezza, perché i tentativi di evasione
coincidevano spesso con esplosioni, odori e spettacoli pirotecnici
indesiderati. Una prigione costruita allo scopo in una remota isola delle
Ebridi era già stata approvata e progettata quando Damocles Rowle divenne
Ministro della Magia.
Rowle era un politico autoritario salito al potere grazie a un programma
anti-Babbani che approfittava della rabbia provata da gran parte della
comunità magica costretta a vivere in clandestinità. Sadico di natura, Rowle
scartò immediatamente l’idea della nuova prigione e insistette per utilizzare
Azkaban. Sosteneva che i Dissennatori che vi abitavano sarebbero stati di
grande aiuto: utilizzandoli come guardie, il Ministero avrebbe risparmiato
tempo, denaro e fatica.
Nonostante l’opposizione di molti, tra cui diversi esperti di Dissennatori
e di edifici dalla storia Oscura come Azkaban, Rowle portò a termine il
piano e cominciò ben presto a inviarvi dei prigionieri con regolarità.
Nessuno fece mai ritorno. Se non erano già pazzi e pericolosi prima di
essere rinchiusi ad Azkaban, lo diventavano ben presto.
A Rowle seguì Perseus Parkinson, altrettanto favorevole ad Azkaban.
Quando Eldritch Diggory salì al potere, la prigione era ormai aperta da
quindici anni. Non c’era stata neanche una fuga o una violazione alla
sicurezza. Il nuovo carcere sembrava funzionare alla perfezione. Fu solo
quando Diggory lo visitò che si rese conto della condizioni di vita al suo
interno. I prigionieri erano quasi tutti malati di mente ed era stato istituito
un cimitero per accogliere quelli che erano morti di disperazione.
Una volta tornato a Londra, Diggory fondò una commissione per trovare
soluzioni alternative ad Azkaban, o quantomeno per rimuovere i
Dissennatori dall’incarico di guardie. Gli esperti gli spiegarono che il solo
motivo per cui i Dissennatori tendevano a rimanere sull’isola era il
rifornimento continuo di anime di cui potevano nutrirsi. Senza i prigionieri,
avrebbero probabilmente lasciato l’isola per dirigersi verso la terraferma.
Nonostante ciò, Diggory era rimasto talmente sconvolto da quello che
aveva visto ad Azkaban che esortò il comitato a trovare un’alternativa.
Prima che arrivassero a una decisione, tuttavia, Diggory contrasse il vaiolo
di drago e morì. Da quel momento in poi, fino all’arrivo di Kingsley
Shacklebolt, nessun Ministro prese mai davvero in considerazione l’idea di
chiudere Azkaban. Ignorarono tutti le condizioni disumane della fortezza,
permisero che venisse allargata con la magia e limitarono le visite per via

degli orrendi effetti collaterali di un edificio abitato da migliaia di
Dissennatori. I più giustificarono questo atteggiamento citando l’estrema
efficienza del carcere nell’evitare le evasioni.
Passarono più di trecento anni prima che questo record venisse interrotto.
Un giovane uscì di nascosto dal carcere scambiandosi di posto con la madre
che era venuta a trovarlo, e i Dissennatori, ciechi e senza amore, non se ne
accorsero e mai avrebbero potuto aspettarselo. Questa fuga venne presto
seguita da un’altra, ancora più ingegnosa e impressionante, quando Sirius
Black riuscì a sfuggire ai Dissennatori da solo.
L’inadeguatezza della prigione fu dimostrata ampiamente negli anni
successivi, quando in due diverse occasioni dei Mangiamorte evasero in
massa. A questo punto i Dissennatori si erano già alleati a Lord Voldemort,
che aveva promesso loro una libertà che finora non avevano conosciuto.
Albus Silente si era sempre opposto all’uso dei Dissennatori come guardie,
non solo per il modo disumano in cui trattavano i prigionieri, ma anche
perché aveva previsto che queste creature così Oscure avrebbero potuto
cambiare bandiera.
Sotto Kingsley Shacklebolt, Azkaban fu liberata dai Dissennatori. Anche
se continua a essere usata come prigione, sono gli Auror a sorvegliarla, e le
sentinelle vengono sostituite con regolarità per poter tornare spesso sulla
terraferma. Da quando il nuovo sistema è stato introdotto, non ci sono state
più evasioni.

Le riflessioni di J.K. Rowling
Il nome “Azkaban” deriva in parte da “Alcatraz”, la prigione babbana che le
assomiglia di più, visto che si trova su un’isola, e “Abaddon”, una parola
ebraica che vuol dire “luogo di distruzione” o “abisso infernale”.

HORACE LUMACORNO
DI J.K. ROWLING
COMPLEANNO:
28 aprile
BACCHETTA:
Cedro e corde di cuore di drago, dieci pollici e un quarto, abbastanza
flessibile
CASA DI HOGWARTS:
Serpeverde
CAPACITÀ PARTICOLARI:
Abile Occlumante, esperto di pozioni e di autotrasfigurazione avanzata
ORIGINI:
Padre mago, madre strega (famiglia che figura tra le “Sacre Ventotto”)
FAMIGLIA:
Celibe, nessun figlio (ma il cognome sopravvive grazie a una linea
collaterale)
HOBBY:
Il Lumaclub, rimanere in contatto con gli ex studenti più famosi, buon vino
e dolciumi

Infanzia
Horace Eugene Flaccus Lumacorno, proveniente da un’antica famiglia di
maghi, era l’unico figlio di genitori ricchi e affettuosi. Nonostante fosse un
ragazzo di buon cuore, gli insegnarono a credere nell’importanza delle
amicizie influenti (suo padre era un alto funzionario del Ministero
all’Ufficio per la Cooperazione Magica Internazionale) e lo incoraggiarono
a fare amici “del tipo giusto” una volta arrivato a Hogwarts. La famiglia
Lumacorno è una delle cosiddette “Sacre Ventotto” (una lista delle poche
famiglie indicate come “purosangue” da un autore anonimo degli anni ‘30),
e nonostante i suoi genitori non fossero dei purosanguisti militanti,
favorirono in lui una calma fiducia nella innata superiorità della sua
famiglia.
Horace fu subito smistato in Serpeverde quando arrivò a Hogwarts. Si
rivelò uno studente eccezionale, e anche se non seguì mai alla lettera le
implicite indicazioni dei genitori (annoverando tra i suoi amici diversi Nati
Babbani di talento), coltivava la sua idea personale di elitarismo. Horace era
attratto da chi aveva un’origine o delle doti particolari e si crogiolava nella
gloria riflessa, oltre a rimanere abbagliato da ogni tipo di celebrità. Anche
da ragazzo enfatizzava in modo imbarazzante le sue conoscenze altolocate e
si riferiva spesso al Ministro della Magia col suo nome di battesimo, ben
felice di lasciar credere che fosse un amico di famiglia.

Inizi della carriera da insegnante
Malgrado le notevoli capacità, l’ammirazione per chi stava sotto ai riflettori
e la speranza dei genitori che finisse al Ministero, Horace Lumacorno non
era attratto dalla competitività della politica. Amava le sicurezze materiali e
la gioia indiretta di avere amici di successo, senza però volerli mai emulare.
Forse sapeva, sotto sotto, di non avere quello che ci vuole per essere un
grande Ministro, e si rendeva conto di preferire un’esistenza più comoda e
meno faticosa. Quando gli chiesero di insegnare Pozioni a Hogwarts, fu
felicissimo di accettare per via della sua grande predisposizione
all’insegnamento e il suo profondo affetto per la sua vecchia scuola.
Anche dopo essere stato promosso a direttore della Casa di Serpeverde,
Lumacorno rimase un uomo di buon carattere e alla mano. Di debolezze ne
aveva (vanità, snobismo e una certa mancanza di giudizio quando si trattava
delle persone attraenti e di talento), ma era completamente privo di crudeltà
e malignità. Il peggior crimine commesso durante la sua carriera di
insegnante è forse quello di aver favorito troppo gli studenti che riteneva
simpatici e promettenti rispetto a quelli in cui non scorgeva scintille di
futura grandezza. La creazione del Lumaclub, un circolo serale esclusivo
per i suoi favoriti, non aiutò certo a rasserenare coloro che non venivano
mai invitati.
Non c’è dubbio che Lumacorno avesse buon occhio per il talento latente;
per cinquant’anni, molti membri del Lumaclub, scelti personalmente da lui,
finirono col fare carriere incredibili in svariati campi, dal Quidditch alla
politica, passando per gli affari e il giornalismo.

Rapporto con Voldemort
Purtroppo per Lumacorno, uno dei suoi studenti preferiti, un ragazzo bello e
dal grandissimo talento di nome Tom Marvolo Riddle, aveva mire molto
diverse dal diventare Ministro o proprietario della Gazzetta del Profeta.
Riddle, un manipolatore che sapeva essere affascinante, riuscì ad adulare e
persuadere l’affettuoso insegnante di Pozioni e direttore della sua Casa a
condividere nozioni proibite, ovvero le istruzioni per creare un Horcrux.
Con grande imprudenza, Lumacorno diede al suo protetto proprio le
informazioni che gli mancavano.
Sebbene i libri non ne parlino, da quello che il professor Silente dice a
Harry Potter sui sospetti che cominciò a nutrire su Tom Riddle quand’era
uno studente, possiamo dedurre che Albus avesse avvertito il collega di non
farsi usare dal ragazzo. Lumacorno, sicuro della propria capacità di giudizio
che così spesso si era dimostrata corretta, interpretò questi avvertimenti
come paranoia e non diede loro importanza. Credeva che l’insegnante di
Trasfigurazione avesse inspiegabilmente preso in antipatia Tom fin dal
momento in cui era andato a trovarlo all’orfanotrofio in cui era cresciuto.
Lumacorno rimase alla mercé di Riddle finché il ragazzo non lasciò la
scuola e il professore scoprì con delusione che il caro allievo aveva respinto
tutte le ottime offerte di lavoro che gli erano state fatte ed era sparito senza
mostrare alcuna intenzione di rimanere in contatto con il maestro verso cui
aveva dimostrato tanta affinità. Poco a poco, durante i mesi successivi,
Lumacorno fu costretto ad ammettere a se stesso che forse l’affetto che Tom
Riddle gli aveva mostrato era stato soltanto una messa in scena. Il senso di
colpa per avergli dato un’informazione tanto pericolosa si acuì, ma
Lumacorno lo soffocò con grande determinazione senza confidarsi con
nessuno.
Quando il mondo magico cominciò a parlare di un potentissimo Mago
Oscuro chiamato Lord Voldemort, pochi anni dopo la scomparsa di Tom

Riddle, Lumacorno non capì subito che si trattava dell’ex allievo. Non era
al corrente del soprannome che Riddle aveva usato con i compari a
Hogwarts, e l’aspetto di Voldemort era cambiato moltissimo dall’ultima
volta che l’aveva visto. Quando Lumacorno si rese conto che quel mago
spaventoso era Tom Riddle, rimase sconvolto, e la notte che Voldemort
tornò a Hogwarts per chiedere di essere assunto come docente si nascose
nel suo ufficio per paura che il visitatore affermasse di conoscerlo.
Voldemort non si prese la briga di andare a salutare il suo vecchio
insegnante di Pozioni, ma il sollievo di Lumacorno non durò molto.
Quando il mondo magico fu inghiottito dalla guerra e si cominciò a
sussurrare che Voldemort era riuscito in qualche modo a diventare
immortale, Lumacorno ebbe la certezza di essersi reso responsabile
dell’invincibilità del Mago Oscuro raccontandogli degli Horcrux. Il senso di
colpa era immotivato, perché a quel punto Riddle sapeva già come creare
un Horcrux ma si era finto ingenuo per scoprire cosa sarebbe successo se ne
avesse creato più di uno. Lumacorno era roso dal rimorso e dal terrore.
Albus Silente, ormai preside, cominciò a trattare il collega con particolare
gentilezza, alimentando paradossalmente il senso di colpa di Lumacorno e
rinforzando la sua determinazione a non svelare mai il terribile errore
commesso.
Durante la sua prima ascesa al potere, Lord Voldemort non tentò di
ottenere il controllo di Hogwarts. Lumacorno decise, a ragione, che era
molto più sicuro rimanere lì piuttosto che avventurarsi nel mondo esterno,
dove il Signore Oscuro si aggirava. Quando Voldemort attaccò il piccolo
Harry Potter trovando pane per i suoi denti, l’esultanza di Lumacorno fu
superiore alla media. Se Voldemort era morto, pensò, allora non poteva aver
creato un Horcrux, e quindi lui era innocente. Furono l’estremo sollievo di
Horace e le sue frasi sconnesse nell’apprendere della caduta di Voldemort a
suggerire a Silente che forse il collega aveva reso Tom Riddle partecipe di
certi segreti Oscuri. I delicati tentativi di Silente di interrogare Lumacorno,
però, non fecero che farlo chiudere a riccio. Qualche giorno più tardi,
Lumacorno (dopo mezzo secolo di onorato servizio a Hogwarts) diede le
dimissioni.

Pensione
Horace aveva tutte le intenzioni di godersi la pensione, libero dalle
preoccupazioni dell’insegnamento e del peso della colpa e del terrore che
l’avevano perseguitato per anni. Tornò alla confortevole dimora dei suoi
genitori (ormai deceduti) dove aveva sempre trascorso le vacanze e vi si
stabilì permanentemente.
Per quasi un decennio, Lumacorno si godette una cantina e una libreria
ben fornite, facendo di tanto in tanto visita ai vecchi membri del Lumaclub
e organizzando riunioni nostalgiche a casa sua. Tuttavia, l’insegnamento gli
mancava, e talvolta provava un brivido di tristezza nel pensare che le
celebrità del futuro stavano ora frequentando Hogwarts senza averlo
neanche mai sentito nominare.
A circa dieci anni dal pensionamento, gli giunse voce tramite i suoi
numerosi contatti che Lord Voldemort era ancora vivo, seppur disincarnato.
Era questa la notizia che Lumacorno aveva temuto di più al mondo, perché
confermava la sua paura più profonda: Voldemort era sopravvissuto, in
forma spettrale e frammentata, perché da giovane aveva creato almeno un
Horcrux.
La vita di Lumacorno si fece stressante. Insonne e spaventato, si chiese
se fosse stato saggio andarsene da Hogwarts, che Voldemort non aveva
avuto il coraggio di invadere, e dove Silente era di sicuro al corrente di tutto
quello che succedeva.

Alla macchia
Subito dopo la conclusione del Torneo Tremaghi a Hogwarts (che
Lumacorno aveva seguito affascinato sui giornali), il mondo magico venne
di nuovo travolto dalle voci di corridoio. Harry Potter era sopravvissuto alla
gara in circostanze sospette ed era tornato a Hogwarts stringendo a sé il
corpo di un avversario e attribuendone la morte a Voldemort, ormai risorto.
Sebbene la versione di Harry non fosse stata presa sul serio dal Ministero
e dalla stampa, Horace Lumacorno ci credette. La conferma gli giunse tre
notti dopo la morte di Cedric Diggory, quando il Mangiamorte Corban
Yaxley arrivò a casa sua col favore delle tenebre, deciso a reclutarlo o a
trascinarlo da Voldemort con la forza.
Lumacorno reagì con una velocità che avrebbe stupito chi l’aveva visto
invecchiare, ingrassare e rallentare durante la pensione. Trasformandosi in
una poltrona, riuscì a evitare di essere visto. Quando il Mangiamorte se ne
andò, Lumacorno stipò poche cose in valigia, chiuse a chiave la porta
d’ingresso e fuggì.
Per oltre un anno si spostò di casa in casa, occupando spesso le abitazioni
dei Babbani quando i padroni erano via perché non osava chiedere aiuto ad
amici che avrebbero potuto tradirlo (intenzionalmente o sotto tortura). Era
un’esistenza deprimente, esacerbata dal dubbio su cosa Voldemort volesse
esattamente da lui. Immaginava che intendesse semplicemente farlo entrare
nel suo esercito, che era ancora piccolo rispetto ai tempi d’oro; nei momenti
di disperazione, però, Lumacorno si chiedeva se Voldemort non volesse
invece ucciderlo per impedirgli di rivelare il motivo della sua
invulnerabilità.

Ritorno all’insegnamento
Anche se gli incantesimi e le fatture di Lumacorno gli permisero di
prevenire i Mangiamorte, non bastarono a nasconderlo ad Albus Silente,
che riuscì a rintracciarlo nel villaggio di Budleigh Babberton, dove
Lumacorno aveva requisito un’abitazione babbana. Il Preside non si fece
ingannare dalla Trasfigurazione come Yaxley, e chiese a Lumacorno di
tornare a insegnare a Hogwarts. Silente aveva portato con sé Harry Potter
come incentivo, e fu lì che Lumacorno incontrò per la prima volta lo
studente più famoso della storia di Hogwarts, nonché il figlio di una delle
sue allieve preferite, Lily Evans.
Nonostante la riluttanza iniziale, Lumacorno non riuscì a resistere al
richiamo di una casa sicura e di Harry, il cui fascino superava perfino quello
di Tom Riddle. Horace sospettava che Silente avesse anche un secondo fine,
ma era sicuro che sarebbe riuscito a resistere ai suoi tentativi di scoprire se
aveva in qualche modo aiutato Lord Voldemort. Si preparò all’eventualità
creando un ricordo finto della notte in cui Riddle lo aveva avvicinato per
chiedergli degli Horcrux.
Lumacorno riprese il posto di insegnante di Pozioni a Hogwarts con
grande entusiasmo e rifondò il Lumaclub per tentare di “collezionare” gli
studenti più dotati o di buona famiglia. Come aveva previsto e voluto
Silente, Lumacorno si lasciò affascinare da Harry Potter, che credeva a torto
estremamente portato per la sua materia. Harry riuscì infine a strappare a
Lumacorno il vero ricordo della conversazione sugli Horcrux, dopo aver
usato la pozione preparata dal professore stesso, la Felix Felicis, per
diventare irresistibilmente fortunato.

Hogwarts sotto i Mangiamorte
Quando la scuola venne conquistata da Lord Voldemort, con Severus Piton
come nuovo Preside e i Carrow, due Mangiamorte, incaricati di
assoggettare insegnanti e allievi, Lumacorno scoprì che Voldemort voleva
solo che restasse al suo posto a insegnare ai purosangue e ai mezzosangue.
Lui lo fece, cercando di non dare nell’occhio, ma senza mai applicare la
violenta disciplina promossa dai Carrow, e cercò di prendersi cura degli
studenti come meglio poteva.

La Battaglia di Hogwarts
Il comportamento di Lumacorno durante la notte più pericolosa della sua
vita ne rivela la tempra. All’inizio parve che fosse fuggito, portando i
Serpeverde al sicuro fuori dal castello. Una volta arrivato a Hogsmeade,
tuttavia, aiutò a mobilitarne gli abitanti, e insieme a Charlie Weasley tornò a
scuola capitanando i rinforzi in un momento cruciale della battaglia. Per di
più, fu uno degli ultimi tre (insieme a Minerva McGonagall e a Kingsley
Shacklebolt) ad affrontare Voldemort prima del suo duello finale con Harry.
Lumacorno volle riscattarsi con questi altruistici atti di coraggio, rischiando
la vita contro il suo ex allievo.
Il sincero rimorso di Lumacorno per il male che aveva causato svelando a
Riddle quello che voleva sapere è la prova definitiva che non è mai stato
tagliato per fare il Mangiamorte. È un po’ debole, un po’ pigro e di sicuro
un po’ snob, ma Lumacorno è nondimeno un uomo dal cuore buono, con
una coscienza. Alla prova finale, Horace si dimostrò implacabilmente
contrario alle Arti Oscure. Quando il coraggio che aveva mostrato alla
Battaglia di Hogwarts fu reso pubblico, le sue azioni (insieme a quelle di
Regulus Black, che avevano attirato l’attenzione dopo la caduta di
Voldemort) eliminarono gran parte dello stigma che aveva colpito la Casa di
Serpeverde per centinaia di anni. Anche se ora è andato definitivamente in
pensione, il suo ritratto occupa un posto d’onore nella sala comune di
Serpeverde.

Le riflessioni di J.K. Rowling
Quinto Orazio Flacco, o Quintus Horatius Flaccus, fu uno dei più grandi
poeti dell’antica Roma. Due dei nomi di battesimo di Lumacorno sono
ispirati a lui. Il suo cognome inglese, “Slughorn”, viene dal gaelico
scozzese “sluagh-ghairm”, o “grido di guerra”, che diede nome allo
“slughorn”, una tromba da battaglia. Amo questa parola per il suono e
l’aspetto, ma anche per ciò che evoca. L’etimologia gaelica dà l’idea di una
ferocia nascosta, mentre la sua forma corrotta sembra alludere alle antenne
dell’Arion distinctus (ovvero la comunissima lumaca), che bene si adatta a
un uomo così apparentemente placido e sedentario. “Horn”, ovvero
“corno”, allude anche al suo continuo strombazzamento di nomi famosi e
conoscenze illustri.

Horace Lumacorno era uno dei pozionisti più abili mai passati per
Hogwarts. Come Severus Piton aveva il potere di “imbottigliare la fama,
distillare la gloria, addirittura mettere un freno alla morte”, ma come nasce
il talento di un vero esperto di Pozioni? Secondo J.K. Rowling, un
calderone e gli ingredienti giusti non bastano a creare una mistura
vincente.

POZIONI
DI J.K. ROWLING
Mi viene spesso chiesto se un Babbano armato di manuale e ingredienti
corretti potrebbe creare una pozione magica. La risposta, purtroppo, è no.
L’utilizzo di una bacchetta magica è sempre necessario; aggiungere mosche
morte e asfodeli a un pentolone sospeso sul fuoco darà un unico risultato:
una zuppa disgustosa e oltretutto velenosa.
Certe pozioni hanno lo stesso scopo di alcuni incantesimi, ma l’effetto di
altre (come la Pozione Polisucco e la Felix Felicis) non può essere ottenuto
altrimenti. In generale, a parità di effetto, streghe e maghi preferiscono il
metodo che trovano più facile o più soddisfacente.
Preparare pozioni richiede pazienza, ma i loro effetti sono difficili da
annullare per chiunque non sia un esperto in materia. Questo ramo della
magia è avvolto da un alone di mistero e ha quindi un certo prestigio,
alimentato dalla necessità di utilizzare sostanze altamente pericolose. Lo
stereotipo dell’esperto di Pozioni all’interno della comunità magica è quello
del tipo tetro e meditabondo: Piton ne è l’esempio perfetto.

Le riflessioni di J.K. Rowling
Chimica era la materia che mi piaceva di meno a scuola, e la abbandonai il
prima possibile. Naturalmente, quando venne il momento di scegliere la
materia insegnata dall’acerrimo nemico di Harry, Severus Piton, optai per la
sua versione magica. Tutto questo rende ancora più strano il fatto che trovi
l’introduzione di Piton alla materia piuttosto avvincente (“Io posso
insegnarvi a imbottigliare la fama, distillare la gloria, addirittura mettere un
freno alla morte...”); è chiaro che parte di me trova l’argomento interessante
tanto quanto Piton; in effetti, mi sono sempre divertita a creare le pozioni
per i libri e a ricercare i vari ingredienti.
Molti dei componenti dei vari distillati e filtri che Harry crea per Piton
esistono davvero (o si credeva che esistessero) e hanno (o si credeva che
avessero) le proprietà descritte nei libri. Il dittamo, per esempio, ha davvero
proprietà curative (è un antinfiammatorio, anche se non consiglio di
Spaccarsi per poterlo testare); il bezoar è invece un aggregamento che si
forma nell’intestino di certi animali e un tempo si pensava che immergerlo
in acqua trasformasse quest’ultima in un antidoto.

Trovare il dittamo o un bezoar nel mondo reale è possibile, ma procurarsi
un corno di Bicorno, uno degli ingredienti principali della Pozione
Polisucco, non è altrettanto facile. Questa pozione capace di modificare
l’aspetto è indubbiamente potente a prescindere dall’uso, malvagio o meno,
che se ne vuol fare, ma quali significati si nascondono dietro ai suoi
ingredienti, e perché è così notevole che Hermione riesca a prepararla al
secondo anno di scuola?

LA POZIONE POLISUCCO
DI J.K. ROWLING
La Pozione Polisucco, che è un miscuglio complicato e lungo da preparare,
deve essere realizzata da streghe e maghi particolarmente capaci. Permette a
chi la beve di assumere l’aspetto fisico di un’altra persona, ma solo se si
aggiunge alla preparazione un pezzetto del corpo dell’individuo di cui si
vuole assumere le sembianze (può essere qualunque cosa, come ad esempio
pezzi di unghie dei piedi, forfora o peggio ancora, sebbene di solito si
utilizzino i capelli). L’idea che una strega o un mago possano fare cattivo
uso di parti del corpo è molto antica e se ne ha notizia nel folclore e nelle
superstizioni di diverse culture.
L’effetto della pozione è solo temporaneo e dipende dalla precisione con
cui è stata preparata; ad ogni modo, può durare tra i dieci minuti e le dodici
ore. Con la Pozione Polisucco è possibile cambiare età, sesso ed etnia, ma
non specie.
Il fatto che Hermione sia capace di preparare una Pozione Polisucco
all’età di dodici anni è testimonianza delle sue straordinarie abilità magiche,
dal momento che si tratta di una pozione che molte streghe e maghi adulti
evitano per paura di fallire.

Le riflessioni di J.K. Rowling
Ricordo bene il momento in cui ho creato la lista completa degli ingredienti
della Pozione Polisucco. Ognuno di essi è stato scelto con estrema
attenzione: mosche Crisopa (in inglese “lacewing flies”, letteralmente
“mosche dalle ali di pizzo”, un nome che suggerisce l’intrecciarsi di due
identità), sanguisughe (per succhiare l’essenza di un individuo e metterla
nell’altro), corno di Bicorno (l’idea della duplicità), centinodia (un altro
accenno al legame con un’altra persona), lunaria (la mutabilità del corpo
che si trasforma) e pelle tritata di Girilacco (un corpo esterno che si
disgrega e un nuovo nucleo interno).
Anche la parola “Polisucco” voleva essere un’allusione. “Poli-”, ovvero
“molti”, spiega che la pozione può trasformare chi la beve in molte persone
diverse, ma “Polisucco” ricorda anche Polideuce, o Polluce, il gemello di
Castore nella mitologia classica.

Chi intende preparare un calice di Pozione Polisucco, o di altre misture
disgustose ma potenti, ha bisogno di un calderone. Ecco una breve storia di
questo fondamentale strumento magico.

I CALDERONI
DI J.K. ROWLING
I calderoni, grandi pentole di metallo sospese sul fuoco, venivano un tempo
usati sia dai maghi che dai Babbani. Col tempo, passarono tutti ai fornelli:
padelle e casseruole erano molto più pratiche per cucinare, e i calderoni
diventarono esclusiva di maghi e streghe che continuarono a usarli per le
pozioni. La fiamma viva è indispensabile per prepararle, e i calderoni sono
quindi il recipiente più adatto.
Tutti i calderoni vengono resi più leggeri e portatili con la magia e di
solito sono fatti di peltro o ferro. Tra le innovazioni più recenti ci sono i
calderoni autorimestanti e pieghevoli, e gli specialisti (o gli esibizionisti)
possono perfino trovare esemplari fatti di metalli preziosi.

Le riflessioni di J.K. Rowling
I calderoni sono associati alla magia da secoli; compaiono in moltissime
immagini di streghe e si dice che i Lepricani vi nascondano i loro tesori. In
diverse leggende figurano calderoni con poteri speciali, ma nel mondo di
Harry Potter sono strumenti piuttosto ordinari. Avevo preso in
considerazione l’idea che il manufatto di Tosca Tassofrasso potesse essere
un calderone, ma un Horcrux così ingombrante sarebbe stato vagamente
ridicolo e fuori luogo; volevo che gli oggetti cercati da Harry fossero più
piccoli e portatili. Tuttavia, il calderone appare sia nella leggenda dei
Quattro Tesori d’Irlanda (dove è un oggetto magico da cui nessuno si
allontana insoddisfatto) e in quella dei Tredici Tesori dell’Isola di Britannia
(il calderone di Dyrnwch il gigante cuoceva la carne solo per i valorosi, ma
non per i codardi).

Fare il professore di Pozioni non è un lavoro senza rischi, ma è
l’insegnamento della Difesa contro le Arti Oscure a essere il più pericoloso.
Con tutti gli indimenticabili professori che si sono alternati a Hogwarts,
sarebbe facile scordarsi del tranquillo Quirinus Quirrell, se non fosse per il
fatto che ospitava Voldermort sul retro della testa. Ecco alcuni dettagli su
un professore che lasciò la cattedra in modo estremamente insolito.

QUIRINUS QUIRRELL
DI J.K. ROWLING
COMPLEANNO:
26 settembre
BACCHETTA:
Ontano e crine di unicorno, nove pollici, pieghevole
CASA DI HOGWARTS:
Corvonero
CAPACITÀ PARTICOLARI:
Esperto di teoria della Magia Difensiva, un po’ meno della pratica
ORIGINI:
Mezzosangue
FAMIGLIA:
Celibe, nessun figlio
HOBBY:
Viaggiare, far seccare fiori selvatici
Il primo professore di Difesa contro le Arti Oscure di Harry è un mago
giovane e intelligente che, prima di iniziare a insegnare a Hogwarts, ha
girato il mondo. Quando Harry fa la sua conoscenza, Quirrell ha già
l’abitudine di indossare il turbante. Vista la sua marcata tendenza al
nervosismo (di cui il balbettio è il sintomo più evidente) si vocifera che il
suo copricapo sia imbottito d’aglio per tenere lontani i vampiri.

Ho sempre immaginato Quirrell come un ragazzo di talento ma fragile,
uno che da studente veniva preso in giro perché timido e sempre agitato.
Insicuro e desideroso di mettersi alla prova, Quirrell sviluppò un interesse
(inizialmente solo teorico) per le Arti Oscure. Come molte altre persone che
si sentono insignificanti, o addirittura ridicole, Quirrell coltivava in segreto
la speranza di stupire il resto del mondo.
Quirrell si mise in viaggio con l’intenzione di scovare ciò che restava del
Signore Oscuro, in parte per curiosità, in parte per il desiderio inconfessato
di accrescere il proprio prestigio. Fantasticava, quantomeno, di diventare
l’uomo che era riuscito a rintracciare Voldemort o meglio ancora di carpire
al Signore Oscuro abilità che gli permettessero di non essere mai più deriso.
Hagrid non sbagliava nel dire che Quirrell aveva una “gran testa”, ma il
professore di Hogwarts peccò d’ingenuità e arroganza nel credere di poter
gestire un incontro con Voldemort, nonostante le deboli condizioni in cui
versava il Signore Oscuro. Quando Voldemort scoprì che il giovane Quirrell
aveva una cattedra a Hogwarts, s’impossessò di lui immediatamente e senza
incontrare resistenza.
Quirrell non perse l’anima, ma Voldemort la piegò completamente al
proprio volere. Questo provocò in Quirrell una mutazione spaventosa:
Voldemort vigilava su tutto dal retro della sua testa, controllando le sue
azioni, spingendolo persino a uccidere. Di quando in quando, Quirrell
provava a opporre resistenza, ma Voldemort era troppo forte.
Quirrell diventa così a tutti gli effetti un Horcrux temporaneo. Il
professore è molto debilitato dallo sforzo di combattere l’animo malvagio,
di gran lunga più forte, che alberga dentro di lui. Nella lotta contro Harry, il
suo corpo reagisce con bruciature e vesciche provocate dalla potente
protezione che la madre di Harry ha lasciato nella pelle del figlio quando ha
sacrificato la vita per lui. Quando il corpo condiviso da Voldemort e
Quirrell riporta terribili ustioni al tocco di Harry, il primo fugge e si salva,
abbandonando il secondo, già debole e ferito, alla morte.

Le riflessioni di J.K. Rowling
Non sappiamo molto sul dio romano Quirinus, se non che era comunemente
associato alla guerra (un indizio, questo, che Quirrell non è mite quanto
sembra). Il cognome “Quirrell”, che assomiglia alla parola “squirrel”
(“scoiattolo”, un esserino piccolo, carino e innocuo), richiama anche
“quiver”, ovvero “tremito”: un riferimento alla natura ansiosa di questo
personaggio.

Abbiamo trattato di potere e politica nel mondo magico in modo
ragionevole e scrupoloso. Ma per finire con leggerezza, diamo un’occhiata
alla potente presenza di Peeves il Poltergeist. Se ci fosse una gara di
impopolarità ad Hogwarts, Peeves sarebbe di sicuro un finalista della
categoria “Fastidio”.

PEEVES IL POLTERGEIST
DI J.K. ROWLING
Il termine “poltergeist” deriva dal tedesco e può essere tradotto all’incirca
come “fantasma rumoroso”, sebbene non si tratti, nel vero senso della
parola, di uno spettro. Il poltergeist è un’entità invisibile in grado di
spostare oggetti, sbattere porte o provocare altri fenomeni sonori e cinetici.
Molte culture sostengono che ci sia una stretta relazione tra queste
manifestazioni e i luoghi in cui vivono persone di giovane età, in particolare
adolescenti. La spiegazione di questo fenomeno spazia dal sovrannaturale
alla scienza.
Era inevitabile che in un edificio che pullula di giovani streghe e maghi si
sviluppasse un poltergeist, così come c’era da aspettarsi che fosse più
rumoroso, distruttivo e difficile da cacciare di quelli che talvolta
frequentano le case dei Babbani. Peeves è sicuramente il poltergeist più
famoso e fastidioso della storia britannica. A differenza della stragrande
maggioranza dei suoi colleghi, Peeves ha una forma fisica, sebbene sia in
grado di rendersi invisibile a suo piacimento. Il suo aspetto ne rispecchia la
natura, e chi lo conosce concorda nel dire che è un miscuglio di umorismo e
malizia.
Peeves (dall’inglese “peeve”, “seccatura”) è un nome adatto per un
personaggio che ha infastidito tutti i custodi di Hogwarts, da Hankerton
Humble (nominato dai quattro fondatori) in poi. Sebbene molti studenti e
perfino insegnanti nutrano per così dire una perversa simpatia nei suoi
confronti (non si può certo negare che questo poltergeist non aggiunga un
pizzico di scompiglio alla vita della scuola), Peeves è incurantemente
distruttivo e rimediare ai suoi disastri peggiori spetta di solito al custode:
vasi rotti, pozioni rovesciate, librerie ribaltate a terra e così via. Chi non ha
nervi saldi disapprova i comportamenti di Peeves, come quando si

materializza a un centimetro dal naso altrui, si nasconde nelle armature o
lascia cadere pesanti oggetti sulla testa degli studenti che camminano nei
corridoi per passare da una lezione all’altra.
Sono stati fatti numerosi, strenui tentativi di allontanare Peeves dal
castello, ma tutti si sono rivelati dei fallimenti. L’ultimo e il più disastroso
fu condotto nel 1876 dal custode Rancorous Carpe, che ideò una trappola
elaborata: un grande assortimento di armi per attirare l’attenzione di Peeves
e un’enorme campana di vetro, rinforzata da diversi Incantesimi di
Contenimento, da rovesciare sul poltergeist non appena quest’ultimo si
fosse trovato in posizione. Peeves non solo distrusse senza grosse difficoltà
la gigantesca campana, inondando un intero corridoio di cocci di vetro, ma
riuscì anche a fuggire alla trappola portando con sé diverse sciabole, delle
balestre, un archibugio e un cannone in miniatura. Il castello venne
evacuato mentre Peeves si divertiva a sparare a caso dalle finestre
minacciando tutti di morte. I tre giorni di assedio ebbero fine quando la
preside di allora, Eupraxia Mole, accettò di firmare un contratto che
concedeva a Peeves dei privilegi aggiuntivi, tra cui la possibilità di nuotare
una volta alla settimana nel bagno dei maschi al piano terra, il diritto di
sottrarre pane stantio dalla cucina a scopo balistico e un nuovo cappello
realizzato su misura per lui da Madame Bonhabille di Parigi. Rancorous
Carpe andò in pensione prematuramente per motivi di salute e da allora non
sono stati fatti altri tentativi per liberare il castello dal suo abitante più
indisciplinato.
Peeves non è del tutto privo di rispetto per le autorità. Sebbene non si
lasci impressionare da titoli e distintivi, è incline ad accettare i paletti fissati
dagli insegnanti e a rimanere fuori dalle aule durante le lezioni. Sembra
avere una certa affinità con pochi studenti (in particolare Fred e George
Weasley) e l’unica persona di cui ha sicuramente timore è il fantasma della
Casa dei Serpeverde, il Barone Sanguinario. Fu solo durante la Battaglia di
Hogwarts, però, che si capì davvero da che parte stesse.

E questo è quanto. Abbiamo scoperto cosa succede quando il potere dà alla
testa (anche letteralmente, come nel caso del professor Quirrell), quale
strega riuscì a fare carriera e a collezionare allo stesso tempo i piattini
della linea “Felini felici”, e dove finiscono i corrotti e gli arrivisti quando
vengono incarcerati.
Speriamo che questa raccolta di scritti di J.K. Rowling presentati da
Pottermore vi sia piaciuta.

Altre edizioni digitali pubblicate da Pottermore
Harry Potter e la Pietra Filosofale
Harry Potter e la Camera dei Segreti
Harry Potter e il Prigioniero di Azkaban
Harry Potter e il Calice di Fuoco
Harry Potter e l’Ordine della Fenice
Harry Potter e il Principe Mezzosangue
Harry Potter e i Doni della Morte
Racconti di Hogwarts: prodezze e passatempi pericolosi
Racconti di Hogwarts: potere, politica e poltergeist
Guida (poco) pratica a Hogwarts

Approfondisci J.K. Rowling’s Wizarding World…
Visita www.pottermore.com, dove ti aspettano la Cerimonia dello
Smistamento, brani inediti di J.K. Rowling e le ultimissime novità del
mondo magico.
Pottermore, la società di editoria digitale, e-commerce, intrattenimento e
informazione di J.K. Rowling, è l’editore digitale globale di Harry Potter e
J.K. Rowling’s Wizarding World. In quanto cuore digitale del J.K.
Rowling’s Wizarding World, la missione di pottermore.com è quella di
scatenare il potere dell’immaginazione. Il sito offre notizie, articoli e varie
funzionalità, nonché brani inediti di J.K. Rowling.

Titolo dell’originale inglese: Short Stories from Hogwarts of Power, Politics and Pesky Poltergeists
Tutti i diritti riservati; nessuna parte di questa pubblicazione può essere riprodotta o trasmessa con
qualsiasi mezzo, elettronico, meccanico, tramite fotocopie o altro, senza previa autorizzazione
dell’editore.
La prima edizione è stata pubblicata da Pottermore Limited nel 2016
Text © J.K. Rowling
Copertina e illustrazioni di MinaLima © Pottermore Limited
© Pottermore, per la traduzione
La serie di Harry Potter è stata pubblicata la prima volta in Italia da Adriano Salani Editore s.r.l.
Harry Potter characters, names and related indicia are trademarks of and © Warner Bros.
Entertainment Inc.
J.K. ROWLING’S WIZARDING WORLD TM J.K. Rowling and Warner Bros. Entertainment Inc.
Si rivendica il diritto morale dell’autore
ISBN 978-1-78110-641-9

