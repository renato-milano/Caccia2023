Indice
CAPITOLO UNO: IL VIAGGIO VERSO
HOGWARTS
La stazione di King’s Cross
Il binario nove e tre quarti
L’Hogwarts Express

CAPITOLO DUE: LO SMISTAMENTO
Il Cappello Parlante
Testurbante

CAPITOLO TRE: IL CASTELLO E IL PARCO
La sala comune di Tassofrasso
La Mappa del Malandrino
Il Grande Lago

CAPITOLO QUATTRO: LE MATERIE DI
HOGWARTS
Le materie di Hogwarts
La GiraTempo

CAPITOLO CINQUE: GLI ABITANTI DEL
CASTELLO
I fantasmi di Hogwarts
Fantasmi
La ballata di Nick-Quasi-Senza-Testa
I ritratti di Hogwarts
Sir Cadogan

CAPITOLO SEI: I SEGRETI DEL CASTELLO
Lo Specchio delle Emarb
Il Pensatoio
La Pietra Filosofale
La spada di Grifondoro
La Camera dei Segreti

DALLA REDAZIONE DI POTTERMORE:

Sappiamo molte cose su Hogwarts. È una scuola per streghe e maghi, che
vengono invitati a frequentarla da una lettera consegnata da un gufo. Ha
centoquarantadue scalinate che si muovono autonomamente. È stata
fondata da Godric Grifondoro, Corinna Corvonero, Tosca Tassofrasso e
Salazar Serpeverde, da cui prendono il nome le quattro Case della scuola.
C’è perfino uno stretto passaggio segreto nascosto dalla statua di una
strega con un occhio solo che permette di intrufolarsi nella cantina di
Mielandia. Ma se perfino il professor Albus Percival Wulfric Brian Silente
dice di non conoscere tutti i segreti di Hogwarts, beh, non ci resta che
ammettere che lo stesso vale per noi.
C’è soltanto una persona che sa tutto di Hogwarts. In questa raccolta di
brani, J.K. Rowling svela i segreti e le strane leggende della scuola di
magia e stregoneria della Gran Bretagna.

Cominceremo, proprio come i maghi e le streghe che si dirigono verso
Hogwarts, da King’s Cross, a Londra. È una stazione dei treni ampia e
affollata, piena di pendolari così indaffarati da non notare tutta quella
gente carica di bauli, gufi e gatti che si lancia contro una barriera e
scompare.

LA STAZIONE DI KING’S CROSS
DI J.K. ROWLING
Quando Ottaline Gambol requisì un treno babbano per utilizzarlo come
nuovo mezzo di trasporto per gli studenti di Hogwarts, fece costruire nel
villaggio di Hogsmeade anche una piccola stazione, una struttura
indispensabile per una linea ferroviaria. Tuttavia, il Ministero della Magia
era fortemente convinto che la costruzione di una nuova stazione per maghi
nel centro di Londra avrebbe messo a dura prova la famosa ostinazione dei
Babbani a non notare gli incantesimi neanche quando gli esplodono in
faccia.
Fu Evangeline Orpington, Ministro dal 1849 al 1855, a proporre di
aggiungere un binario riservato a maghi e streghe alla nuova stazione
(babbana) di King’s Cross. In linea di massima l’idea ha funzionato,
sebbene ogni tanto si verifichino piccoli problemi, come bagagli pieni di
mordaci libri di incantesimi o milze di tritone rovesciati sulla
pavimentazione lucida della stazione, o maghi e streghe che attraversano la
solida barriera facendo un po’ troppo rumore. All’inizio e alla fine di ogni
trimestre di Hogwarts, c’è sempre una squadra di impiegati del Ministero
della Magia che, vestiti con abiti ordinari, sono pronti a intervenire per
modificare, se necessario, la memoria dei Babbani.

Le riflessioni di J.K. Rowling

King’s Cross, una delle principali stazioni ferroviarie di Londra, ha per me
un profondo significato personale perché i miei genitori si sono incontrati
su un treno diretto in Scozia che partiva proprio da lì. Per questo motivo,
per il suo nome evocativo e simbolico (“incrocio del re”) e anche perché è
proprio la stazione da cui bisogna partire se si desidera raggiungere la
Caledonia, non ho mai avuto dubbi su dove collocare il varco che avrebbe
portato Harry a Hogwarts, o sul tipo di mezzo di trasporto che avrebbe
utilizzato per arrivarci.
Si dice (anche se non so da dove abbia avuto origine la storia: è di una
vaghezza a dir poco sospetta) che la stazione di King’s Cross sia stata
costruita sul sito dell’ultima battaglia di Budicca (un’antica regina
britannica che guidò una ribellione contro i Romani) o su quello della sua
sepoltura. La leggenda dice che la tomba si trova sotto la zona compresa tra
i binari otto e dieci, cosa di cui non ero al corrente quando ho deciso il
numero del binario dei maghi. La stazione di King’s Cross prende il nome
da un monumento, ormai distrutto, costruito in onore di re Giorgio IV.
Oggi c’è un vero carrello portabagagli che spunta da un muro della
stazione di King’s Cross, e questo mi rende orgogliosa ogni volta che passo
di lì.

Non c’è dubbio che il treno da King’s Cross sia il metodo più affidabile per
mandare i giovani maghi e streghe a Hogwarts (le macchine volanti sono
fortemente sconsigliate). Ma perché proprio il binario nove e tre quarti? E
quali altri binari si nascondono dietro a quelle pareti?

IL BINARIO NOVE E TRE QUARTI
Le riflessioni di J.K. Rowling
Quando si è trattato di scegliere il numero del binario nascosto da cui i
giovani maghi e streghe sarebbero partiti per la scuola, ho deciso che
doveva trovarsi in mezzo a quelli dei binari babbani: chiaramente una
frazione, quindi. Questo ha suscitato un’interessante domanda su quanti
altri binari frazionari ci fossero tra quelli a numero intero nella stazione di
King’s Cross; ho dedotto che ce ne fossero probabilmente un bel po’.
Nonostante non siano mai menzionati nel libro, mi piace pensare che sia
possibile prendere una specie di Orient Express per i villaggi di soli maghi
dell’Europa continentale (provate il binario sette e mezzo), e che altri binari
vengano aperti in base all’occorrenza, ad esempio per eventi eccezionali
come i concerti di Celestina Warbeck (si veda il biglietto per i dettagli).
Il numero nove e tre quarti mi è venuto in mente senza quasi rendermene
conto e mi è piaciuto così tanto che l’ho subito adottato. Naturalmente è il
“tre quarti” che fa la differenza.

A questo punto è naturale saltare sull’Hogwarts Express, che ogni anno si
riempie di studenti di magia e stregoneria vecchi e nuovi e li porta a
scuola.

L’HOGWARTS EXPRESS
DI J.K. ROWLING
I primissimi resoconti storici e le antiche incisioni e stampe testimoniano
che in passato gli studenti di Hogwarts solevano raggiungere la scuola con
qualsiasi mezzo saltasse loro in mente. Qualcuno arrivava a cavallo di una
scopa (impresa difficile quando si trasportano bauli e animali da
compagnia); altri requisivano carri incantati e, successivamente, carrozze;
qualcuno cercava di Materializzarsi (spesso con risultati disastrosi, visto
che il castello e il parco sono da sempre protetti da incantesimi AntiMaterializzazione); altri invece arrivavano in groppa alle più svariate
creature magiche.
(Si crede infatti che i Thestral, che vivono nella Foresta Proibita e
trascinano le carrozze dalla stazione di Hogsmeade alla scuola, discendano
da quelli usati anni or sono da alcuni studenti per andare a Hogwarts).
Malgrado gli incidenti connessi a questi mezzi di trasporto magici, per
non parlare degli annuali avvistamenti babbani di stormi di maghi in volo
verso nord, era compito dei genitori portare i ragazzi a scuola, almeno fino
all’entrata in vigore dello Statuto di Segretezza nel 1692. A quel punto fu
necessario trovare urgentemente un metodo un po’ più discreto per far
arrivare centinaia di giovani maghi provenienti da tutta la Gran Bretagna
alla loro scuola celata nelle Highlands scozzesi.
Si predisposero così alcune Passaporte in diversi punti di ritrovo sparsi
per tutta la Gran Bretagna. Fin da subito ci furono problemi di logistica.
Ogni anno fino a un terzo degli studenti non riusciva ad arrivare a
Hogwarts, vuoi perché non si presentavano all’orario prestabilito, vuoi
perché non riuscivano a riconoscere l’insignificante oggetto incantato che li
avrebbe trasportati fino a scuola. C’era anche un altro inconveniente: molti
ragazzi soffrivano (e soffrono) di mal di Passaporta, con il risultato che ogni

inizio anno l’infermeria si riempiva di studenti in preda alla nausea e alle
crisi isteriche.
Il Ministero della Magia dovette ammettere che le Passaporte non erano
la soluzione giusta al problema del trasporto scolastico, ma non riuscì a
trovare un’alternativa accettabile. Un ritorno ai trasferimenti senza
regolamentazione del passato era impossibile, eppure una via più diretta per
arrivare a scuola (ad esempio collegando ufficialmente un caminetto della
scuola alla Metropolvere) incontrava le forti resistenze dei presidi, che non
volevano mettere a repentaglio la sicurezza del castello.
Finalmente il Ministro della Magia Ottaline Gambol suggerì una
soluzione audace e controversa allo spinoso problema. Le invenzioni dei
Babbani la affascinavano e intravide nei treni un potenziale. Da dove sbucò
esattamente l’Hogwarts Express non è mai stato stabilito con certezza,
anche se di fatto al Ministero della Magia sono conservati documenti segreti
attestanti un’operazione gigantesca che comportò centosessantasette
Incantesimi di Memoria e il più grande Incantesimo Dissimulante collettivo
mai eseguito in Gran Bretagna. La mattina dopo questi presunti crimini, una
sgargiante locomotiva rossa con le carrozze al seguito lasciò di stucco gli
abitanti di Hogsmeade (che non si erano neanche mai accorti di avere una
stazione dei treni), mentre molti operai ferroviari babbani della città di
Crewe trascorsero il resto dell’anno lottando contro la confusa e sgradevole
sensazione di aver smarrito qualcosa d’importante.
L’Hogwarts Express subì diverse modifiche magiche prima che il suo
utilizzo scolastico fosse approvato dal Ministero. Molte famiglie
purosangue inorridirono al pensiero che i loro bambini avrebbero dovuto
utilizzare un mezzo di trasporto babbano che consideravano antigienico,
degradante e poco sicuro; tuttavia, non appena il Ministero decretò che gli
studenti avrebbero dovuto prendere quel treno se volevano frequentare le
lezioni, ogni obiezione cessò.

Gli studenti del primo anno di Hogwarts vengono accompagnati nella Sala
Grande per partecipare al test della personalità più perspicace del mondo
magico. Gli alunni vengono chiamati uno alla volta, e gli viene posato sulla
testa un cappello parlante dall’infinita saggezza. Sappiamo qual è il suo
scopo, ma come è stato creato?

IL CAPPELLO PARLANTE
DI J.K. ROWLING
Il famoso Cappello Parlante di Hogwarts offre un resoconto della sua genesi
in una serie di canzoni intonate all’inizio di ogni anno scolastico. Secondo
la leggenda, un tempo il Cappello era appartenuto a uno dei fondatori,
Godric Grifondoro, ed era stato stregato contemporaneamente da tutti e
quattro i fondatori per garantire che gli studenti fossero smistati nelle Case
a loro intitolate. La scelta sarebbe avvenuta in base alle preferenze di
ciascun fondatore per le qualità degli studenti.
Il Cappello Parlante è uno degli oggetti magici più ingegnosi in cui la
maggior parte delle streghe e dei maghi si imbatteranno mai. Contiene
letteralmente l’ingegno dei quattro fondatori, sa parlare (attraverso uno
strappo vicino al bordo) ed è un esperto in Legilimanzia, il che gli permette
di osservare la mente di chi lo indossa, intuendone le capacità e lo stato
d’animo. È addirittura in grado di rispondere ai pensieri di chi ce l’ha in
testa in quel momento.
Il Cappello Parlante ha anche un’altra capacità di cui pochi sono al
corrente. È un portale magico con cui si può accedere a un altro oggetto
appartenuto a Godric: la spada di Grifondoro, stregata da Godric in modo
che compaia ogni volta che un membro della Casa chiede aiuto indossando
il Cappello. Nei libri di Harry Potter, succede due volte che la spada passi
temporaneamente dal suo proprietario a un Grifondoro in cerca di un’arma.
Il Cappello Parlante è famoso per la sua incapacità di ammettere di aver
commesso un errore nello Smistamento di uno studente. Quando i
Serpeverde si comportano altruisticamente e senza secondi fini, i Corvonero
vengono bocciati a tutti gli esami, i Tassofrasso si dimostrano pigri ma
dotati di talento innato, o i Grifondoro si rivelano codardi, il Cappello
sostiene fermamente la sua decisione iniziale. D’altro canto bisogna dire

che il Cappello ha commesso ben pochi errori di giudizio nella sua secolare
carriera.

Le riflessioni di J.K. Rowling

Il Cappello Parlante non appariva nei miei primissimi piani per Hogwarts.
Ero combattuta fra diversi metodi di Smistamento degli studenti (perché
sapevo già dall’inizio che ci sarebbero state quattro Case, ognuna con
caratteristiche diverse). Il primo era un marchingegno assurdamente
complesso che faceva ogni magia possibile e immaginabile prima di
prendere una decisione, ma non mi piaceva: sembrava troppo complicato e
troppo facile al tempo stesso. Poi piazzai nella Sala d’Ingresso quattro
statue dei fondatori che prendevano vita e sceglievano gli studenti davanti a
tutta la scuola. Questa trovata era migliore ma non del tutto perfetta. Alla
fine ho buttato giù una lista di tutti i modi possibili in cui le persone
possono venire selezionate: l’ambarabà ciccì coccò, gli stecchini scelti dai
capitani delle squadre, l’estrazione dei nomi da un cappello… L’estrazione
dei nomi da un cappello parlante… Indossare un cappello… Il Cappello
Parlante.

Il Cappello Parlante è molto saggio, ma smistare gli studenti di Hogwarts
in quattro case è difficile. A volte il Cappello non sa cosa fare. È raro che ci
metta molto a decidere a che casa assegnare uno studente, ma c’è un
termine per descrivere la situazione.

TESTURBANTE
DI J.K. ROWLING
È un termine arcaico di Hogwarts che definisce uno studente il cui
Smistamento sia durato più di cinque minuti. Questo è un lasso di tempo
lunghissimo per il Cappello Parlante, e la cosa capita di rado, circa una
volta ogni cinquant’anni.
Fra i coetanei di Harry Potter solo Hermione Granger e Neville
Longbottom sono quasi diventati dei Testurbanti. Il Cappello Parlante ha
impiegato quasi quattro minuti per decidere se piazzare Hermione in
Corvonero o in Grifondoro. Nel caso di Neville, il Cappello era deciso ad
assegnarlo a Grifondoro: Neville invece, intimidito dal proverbiale coraggio
degli studenti di quella Casa, chiedeva di essere mandato a Tassofrasso.
Quell’alterco silenzioso si concluse con un trionfo per il Cappello.
Gli unici veri Testurbanti che Harry Potter conosceva di persona erano
Minerva McGonagall e Peter Pettigrew. La prima costrinse il cappello ad
arrovellarsi per sei minuti, indeciso tra Corvonero e Grifondoro; il secondo
fu assegnato a Grifondoro dopo una lunghissima esitazione tra questa e
Serpeverde. Il Cappello Parlante, notoriamente testardo, si rifiuta ancora di
ammettere l’erroneità della decisione e cita a propria (dubbia) difesa le
circostanze della morte di Pettigrew.

Hogwarts è un labirinto incantato con torri e sotterranei, un albero molto
irritabile, un lago enorme pieno di sirene e tritoni e un parco in cui abitano
creature magiche. Cominciamo da un luogo in cui Harry Potter non è mai
stato: la sala comune di Tassofrasso, dove gli studenti di buon cuore
riposano le proprie menti laboriose.

LA SALA COMUNE
DI TASSOFRASSO
DI J.K. ROWLING
L’ingresso della sala comune di Tassofrasso è situato nello stesso corridoio
da cui si accede alle cucine di Hogwarts. Se si oltrepassa la grande natura
morta che costituisce l’entrata di queste ultime, sul lato destro del corridoio
si troverà una pila di grosse botti in una buia nicchia di pietra. La seconda
botte dal basso, nel mezzo della seconda fila, si aprirà se colpita al ritmo di
“Tosca Tassofrasso”*. Il sistema di sicurezza per respingere chi non
appartiene alla Casa fa in modo che, se si bussa sulla botte sbagliata, o se si
batte un numero sbagliato di volte, il coperchio di uno degli altri barili salti
via, inondando l’intruso di aceto.
Dentro la botte, un cunicolo terroso in salita si arrampica per un breve
tratto fino a che non ci si trova davanti a un’accogliente sala rotonda dal
soffitto basso, che ricorda vagamente la tana di un tasso. La stanza è
arredata con la vivace combinazione del giallo e del nero, i colori dell’ape,
che sono messi in rilievo dal lucidissimo legno color miele utilizzato per i
tavoli e le porte circolari che conducono ai dormitori dei ragazzi e delle
ragazze (ammobiliati con comodi letti in legno che sono ricoperti da
trapunte a patchwork).
Una colorata moltitudine di piante sembra godersi l’atmosfera della sala
comune di Tassofrasso: sulle mensole circolari di legno, tagliate curve come
le pareti, ci sono diversi cactus (molti ondeggiano e ballano se ci si passa
davanti) mentre dai portavasi di rame che pendono dal soffitto ciuffi di felce
e edera spazzolano i capelli di chi ci passa sotto.
Un quadro sopra la mensola del caminetto (intagliata con un motivo di
tassi danzanti) ritrae Tosca Tassofrasso, una dei quattro fondatori di

Hogwarts, che brinda ai suoi studenti con una piccola coppa d’oro a due
manici. Dalle finestrelle rotonde, situate al livello del terreno ai piedi del
castello, si gode di una piacevole vista su una spianata di erba increspata,
soffioni e, di tanto in tanto, piedi di passanti. Nonostante le finestre basse si
ha sempre la sensazione che la stanza sia invasa dal sole.
* Si potrebbe affermare che la presenza di un meccanismo più o meno complesso all’entrata di
ciascuna sala comune dia un’idea approssimativa della fama intellettuale di ciascuna Casa:
Tassofrasso ha un portale che non cambia e richiede di saper battere a tempo; Serpeverde e
Grifondoro hanno entrate che si equivalgono nel mettere alla prova chi le vuole oltrepassare: la
prima con un ingresso praticamente invisibile e una parola d’ordine mutevole, la seconda con un
guardiano capriccioso e parole d’ordine che variano di frequente. In linea con la reputazione che la
vede come la Casa delle menti più elastiche di Hogwarts, la porta d’ingresso della sala comune di
Corvonero propone una nuova sfida intellettuale o filosofica ogni volta che qualcuno bussa per
entrare.
Non per questo, tuttavia, bisogna concludere che i Tassofrasso siano incapaci teste di legno, anche
se all’occasione sono stati crudelmente caricaturizzati in questo modo. Nei secoli, la Casa di
Tassofrasso ha ospitato molti cervelli sopraffini, ma queste menti brillanti si sono rivelate un
terreno fertile per altre eccezionali qualità come la pazienza, un forte senso del dovere e la
costanza: tutti tratti tipici della Casa di Tassofrasso.

Le riflessioni di J.K. Rowling

All’inizio, mentre progettavo la serie, pensavo che Harry, nei suoi giorni a
Hogwarts, avrebbe visitato tutte le sale comuni delle quattro Case. A un
certo punto mi sono però resa conto che non ci sarebbe mai stato un motivo
valido che spingesse Harry a entrare nella sala di Tassofrasso. Tuttavia, per
me è reale come le altre tre e ho sempre saputo con esattezza dove si
recavano i Tassofrasso quando si dirigevano verso le cucine alla fine delle
lezioni.

Anche se Harry non visitò mai la sala comune di Tassofrasso, trovò
perlomeno un metodo infallibile per esplorare il resto del castello. Fred e
George Weasley gli diedero infatti una creazione degli anni di scuola di
James Potter e compagni: la Mappa del Malandrino. “Giuro solennemente
di non avere buone intenzioni”.

LA MAPPA DEL MALANDRINO
DI J.K. ROWLING
Forse nessuno studente (compresi Harry Potter, Ron Weasley, Hermione
Granger e Tom Riddle) ha mai esplorato il castello e il parco di Hogwarts
con una meticolosità comparabile a quella dei quattro creatori e autori della
Mappa del Malandrino (James Potter, Sirius Black, Remus Lupin e Peter
Pettigrew), o quantomeno non in modo altrettanto illecito.
James, Sirius e Peter non erano stati spinti all’esplorazione notturna della
scuola per puro spirito di ribellione (sebbene anche questo aspetto avesse
giocato la sua parte), ma dal desiderio di aiutare l’amico Remus Lupin a
sopportare la propria licantropia. Prima dell’invenzione della Pozione
Antilupo, Lupin era costretto a subire una straziante trasformazione ad ogni
luna piena. Quando i tre amici scoprirono la sua condizione, cercarono un
modo per rendere tale trasformazione meno solitaria e dolorosa. Riuscirono
così a diventare Animagi (non registrati), in modo da poter tenere
compagnia all’amico senza correre rischi. La capacità di Sirius Black, Peter
Pettigrew e James Potter di trasformarsi, rispettivamente, in un cane, un
topo e un cervo permise loro di esplorare il territorio intorno alla scuola di
notte senza essere scoperti. La mappa dell’interno del castello, nel
frattempo, fu creata man mano con l’aiuto del Mantello dell’Invisibilità di
James Potter.
La Mappa del Malandrino è la durevole testimonianza dell’avanzata
abilità magica dei quattro amici, tra cui il padre di Harry Potter, il suo
padrino e il suo insegnante preferito. La mappa che crearono durante la loro
permanenza a Hogwarts si presenta come un semplice foglio di pergamena
vuoto fino a quando non viene attivata pronunciando le parole “Giuro
solennemente di non avere buone intenzioni”, una frase che per tre dei
quattro creatori va interpretata come una battuta divertente. Le “cattive

intenzioni” a cui facevano riferimento non prevedevano certo la Magia
Oscura, ma semplicemente l’infrazione delle regole della scuola. La loro
spavalderia è evidenziata anche dall’uso dei loro soprannomi sulla mappa
(“I Signori Lunastorta, Codaliscia, Felpato e Ramoso”).
La magia utilizzata per la creazione della mappa è di una complessità
sbalorditiva. I creatori si avvalsero, tra i tanti, anche dell’Incantesimo
Homunculus, che permette al possessore della mappa di seguire i
movimenti di ogni persona presente nel castello, e stregarono la pergamena
affinché respingesse (nel modo più offensivo possibile) la curiosità del loro
rivale, Severus Piton.
Anche se nei libri di Harry Potter non vengono descritte le precise
circostanze che portarono gli autori a perdere la mappa, è facile ipotizzare
che un giorno i quattro abbiano strafatto e che Argus Filch li abbia colti con
le mani nel sacco, forse in seguito a una soffiata di Piton, che faceva di tutto
per smascherare le malefatte del suo grande rivale, James Potter. La
meravigliosa mappa venne confiscata durante l’ultimo anno di scuola di
Sirius, James, Remus e Peter, e nessuno di loro riuscì più a sottrarla a Filch,
preparatissimo e sospettoso. Ad ogni modo, durante gli ultimi mesi di
scuola le loro priorità diventarono ben più serie e si focalizzarono sul
mondo al di fuori di Hogwarts, dove Lord Voldemort stava salendo al
potere. Ben presto i quattro creatori della mappa entrarono a far parte
dell’organizzazione segreta guidata da Albus Silente, l’Ordine della Fenice,
e la mappa della loro scuola, per quanto geniale, divenne solo un ricordo
nostalgico di cui non avevano più bisogno.
La Mappa del Malandrino fu invece di grande utilità per i giovani
gemelli Weasley. La storia di come Fred e George siano venuti in possesso
della mappa è raccontata in Harry Potter e il Prigioniero di Azkaban. In
segno della loro grande stima nei confronti di Harry Potter e della
convinzione che avrebbe avuto bisogno di aiuto per affrontare un destino a
loro non del tutto chiaro, decisero di regalargli la mappa, tramandandola
inconsapevolmente al figlio di uno dei suoi creatori.
La mappa fu successivamente confiscata a Harry Potter da un
Mangiamorte in incognito per evitare che venisse usata per smascherarlo.

Le riflessioni di J.K. Rowling

La Mappa del Malandrino è diventata poi una specie di persecuzione per la
sua vera autrice (io), dal momento che concedeva a Harry un po’ troppa
libertà di informazione. Non ho mai mostrato Harry mentre recupera la
mappa dall’ufficio vuoto del (presunto) Malocchio Moody e mi sono spesso
pentita di non aver approfittato dell’errore per lasciarla lì. Tuttavia, mi piace
molto la scena in cui Harry guarda il puntino di Ginny muoversi per la
scuola in Harry Potter e i Doni della Morte, quindi a conti fatti sono
contenta di aver permesso a Harry di rivendicare questo oggetto di sua
legittima proprietà.

Anche se la Mappa del Malandrino poteva aiutare gli studenti a
sgattaiolare a Mielandia, a individuare i nemici nei corridoi di Hogwarts e
a insultare Severus Piton, non era molto utile nel Grande Lago. Con quegli
abissi torbidi, il Grande Lago è uno dei luoghi più misteriosi del castello,
nonché il sito in cui si svolge la seconda prova del Torneo Tremaghi e la
dimora di innumerevoli creature magiche e acquatiche, dagli Avvincini alla
piovra gigante, passando per le sirene.

IL GRANDE LAGO
DI J.K. ROWLING
Il parco di Hogwarts funge anche da riserva naturale per le creature
magiche che faticano a sopravvivere nelle aree abitate dai Babbani.
Il lago è pieno di esseri che farebbero svenire di gioia qualsiasi
naturalista babbano, sempre che non vengano primi colti dal terrore. Ci
sono Avvincini (feroci demonietti acquatici), sirene e tritoni (di una
resistente stirpe scozzese) e una piovra gigante semiaddomesticata che
lascia che gli studenti le facciano il solletico ai tentacoli nei giorni
soleggiati, quando si crogiola nelle acque basse.
Le piovre giganti esistono davvero, ma sono creature molto misteriose.
Anche se diversi esemplari morti di queste creature straordinarie sono stati
spinti dalle onde sulle spiagge di tutto il mondo, una piovra gigante viva è
stata filmata per la prima volta dai Babbani solo nel 2006. Ho il forte
sospetto che abbiano poteri magici.

Le riflessioni di J.K. Rowling

Il lago fa da scenario alla seconda prova affrontata dai concorrenti del
Torneo Tremaghi nel Calice di Fuoco. È la mia prova preferita; la trovo
piacevolmente inquietante, mi diverte la varietà di sistemi usati dai
concorrenti per respirare sott’acqua ed è stato bello esplorare gli abissi di
una parte del parco mai vista prima. Nella prima bozza della Camera dei
Segreti, Harry e Ron sprofondavano nel lago con la Ford Anglia del signor
Weasley e lì incontravano il popolo delle sirene per la prima volta.
All’epoca pensavo che il lago potesse condurre ad altri luoghi e che il
popolo delle sirene avrebbe svolto un ruolo più importante nei libri
successivi, quindi decisi che Harry dovesse incontrarlo già a questo punto.
Ma lo schianto sul Salice Schiaffeggiante mi sembrava più soddisfacente e
meno dispersivo, e mi sarebbe inoltre tornato utile per il Prigioniero di
Azkaban. Alla fine il Grande Lago (che in realtà è un loch scozzese
apparentemente d’acqua dolce e senza sbocchi) non è mai diventato un
portale verso altri fiumi o mari, anche se la comparsa della nave di
Durmstrang dai suoi abissi nel Calice di Fuoco suggerisce che usando un
vascello incantato si possa prendere una scorciatoia verso altri corsi
d’acqua.

È ora di parlare dell’attività più importante di Hogwarts: le lezioni. Il suo
piano di studi non comprende chimica e matematica, ma d’altra parte
nessuno si aspetta di trovare Pozioni o Aritmanzia in un orario babbano.

LE MATERIE DI HOGWARTS
DI J.K. ROWLING
Tutti gli studenti di Hogwarts del primo anno devono seguire sette materie:
Trasfigurazione, Incantesimi, Pozioni, Storia della Magia, Difesa contro le
Arti Oscure, Astronomia ed Erbologia. Anche le lezioni di volo (su scopa)
sono obbligatorie.
Al termine del secondo anno, gli studenti di Hogwarts devono scegliere
almeno altre due materie dal seguente elenco: Aritmanzia, Babbanologia,
Divinazione, Antiche Rune e Cura delle Creature Magiche.
Talvolta, in caso di grande richiesta, negli ultimi due anni vengono offerti
corsi di materie molto specialistiche come l’Alchimia.

Le riflessioni di J.K. Rowling

L’elenco di materie che compare nei miei primissimi appunti è leggermente
diverso. Erbologia figura come “Erboristeria”, Divinazione è obbligatoria
dal primo anno, come pure Alchimia e una materia chiamata semplicemente
“Animali”, mentre Trasfigurazione appare sotto il nome di “Trasfigurazione
/ Metamorfosi”.

Se, come a Hermione, queste materie vi sembrano quasi tutte essenziali,
allora c’è un certo oggetto magico che potrebbe tornarvi utile. In Harry
Potter e il Prigioniero di Azkaban, Hermione riesce a raddoppiare il suo
carico di lavoro grazie a una GiraTempo, uno strumento che permette a chi
lo indossa di andare indietro nel tempo. Il suo utilizzo, tuttavia, può avere
conseguenza molto serie.

LA GIRATEMPO
DI J.K. ROWLING
Nonostante le numerose fantasie dei Babbani sull’argomento, viaggiare nel
tempo è possibile solo in senso limitato anche nel mondo magico.
L’argomento rimane avvolto da un velo di segretezza (l’Ufficio Misteri sta
svolgendo indagini in materia) ma sembra che per ora la magia abbia grossi
limiti.
Questo è quanto ha dichiarato il professor Saul Croaker, che ha dedicato
la sua carriera a studiare la magia temporale all’Ufficio Misteri:
“Come testimonia lo stato degli studi, il periodo più lungo che può essere
rivissuto senza mettere in pericolo il viaggiatore o il tempo stesso è di circa
cinque ore. Siamo riusciti a rinchiudere singoli Incantesimi Inverti-Ora, che
sono instabili e vanno quindi isolati, in piccole clessidre magiche che
possono essere portate intorno al collo da streghe e maghi e fatte ruotare in
base al numero di ore che si desidera rivivere.
Tutti i tentativi di tornare indietro nel tempo per un maggior numero di
ore hanno avuto conseguenze catastrofiche per la strega o il mago coinvolti.
Per molti anni ci è stato impossibile capire perché chi percorre grandi
distanze temporali non riesca mai a sopravvivere al viaggio. Tutti gli
esperimenti in materia sono stati abbandonati nel 1899, quando Eloise
Mintumble rimase intrappolata per cinque giorni nel 1402. Al suo ritorno, il
suo corpo era invecchiato irrimediabilmente di cinque secoli, un trauma
fisico che ne causò a breve il decesso all’Ospedale di San Mungo per
Malattie e Ferite Magiche. Come se non bastasse, i cinque giorni trascorsi
nel passato avevano talmente stravolto il corso delle esistenze di coloro che
aveva incontrato che non meno di venticinque dei loro discendenti
scomparvero dal presente per un processo di “disnascita”.

Infine, durante i giorni successivi al ritrovo di Madame Mintumble,
alcuni segni allarmanti confermarono che il tempo stesso era stato
disturbato da quella grave violazione delle sue regole. Il martedì successivo
alla ricomparsa della maga durò infatti due giorni e mezzo, mentre il
giovedì passò in sole quattro ore. Il Ministero della Magia dovette
affrontare non pochi problemi per gestire l’accaduto e da quel momento
furono messe in pratica leggi e punizioni rigidissime per coloro che si
dedicano allo studio dei viaggi nel tempo”.
Anche l’utilizzo delle pochissime GiraTempo a disposizione del
Ministero è regolato da centinaia di leggi. Rivivere una singola ora, sebbene
sia potenzialmente meno pericoloso che saltare indietro di cinque secoli,
può avere comunque conseguenze drammatiche e il Ministero della Magia
richiede le più severe garanzie prima di permettere l’uso di questi oggetti
rari e potenti. Molti maghi e streghe rimarrebbero stupiti nell’apprendere
che le GiraTempo sono per lo più utilizzate per risolvere banali problemi di
gestione del tempo e non per scopi più grandi e importanti, poiché, come
scrive Saul Croaker, “così come la mente umana non riesce a comprendere
il tempo, non può nemmeno capire il danno che potrebbe derivare
dall’alterazione delle sue leggi”.
L’intera riserva di GiraTempo del Ministero rimase distrutta durante una
battaglia all’Ufficio Misteri circa tre anni dopo che a Hermione Granger
venne dato il permesso di usarne una a Hogwarts.

Le riflessioni di J.K. Rowling

In Harry Potter e il Prigioniero di Azkaban ho trattato l’argomento del
viaggio nel tempo un po’ troppo alla leggera. Anche se non me ne pento (Il
Prigioniero di Azkaban è uno dei miei libri preferiti della serie), la cosa mi
ha procurato non pochi grattacapi: se i maghi potevano tornare indietro nel
tempo e risolvere i problemi, come avrei fatto ad andare avanti con la
trama?
Ho risolto il problema in modo che ritengo soddisfacente in più passaggi.
Per prima cosa, ho fatto in modo che Silente e Hermione sottolineassero
quanto può essere pericoloso essere visti nel passato, così da ricordare al
lettore che viaggiare nel tempo può essere una soluzione ma anche avere
conseguenze impreviste e pericolose. Poi ho fatto in modo che Hermione
restituisse l’unica GiraTempo di Hogwarts. Per finire, ho distrutto tutte le
altre GiraTempo durante la battaglia all’Ufficio Misteri, eliminando la
possibilità di rivivere, in futuro, anche solo brevi periodi.
Questo non è che un esempio di come, quando si scrivono romanzi
fantasy, bisogna stare attenti a ciò che si inventa. Per ogni vantaggio, c’è
spesso un lato negativo.

A Hogwarts non vivono solo studenti e insegnanti: il castello è anche la
dimora di spiriti a cui non manca certo il tempo libero. Tra i residenti
permanenti di Hogwarts, c’è un variopinto cast di inquilini spettrali.

I FANTASMI DI HOGWARTS
DI J.K. ROWLING
Nonostante le molte voci infondate sulla Stamberga Strillante, che non è
mai stata abitata da spiriti, Hogwarts è il luogo più infestato della Gran
Bretagna (nonostante la strenua concorrenza di altri luoghi, si registrano più
avvistamenti e percezioni di fantasmi in queste umide isole che in qualsiasi
altra parte del mondo). Il castello è il posto ideale per i fantasmi, perché i
vivi trattano i loro amici defunti con tolleranza e addirittura affetto,
incuranti di quante volte abbiano dovuto ascoltare i loro vecchi ricordi.
Ognuna delle quattro Case di Hogwarts ha il suo fantasma. Serpeverde
vanta il Barone Sanguinario, il cui corpo è coperto di macchie di sangue
argenteo. La meno loquace dei fantasmi delle Case è la Dama Grigia, una
donna di grande bellezza e dalle lunghe chiome.
La Casa di Tassofrasso è abitata dal Frate Grasso, che fu giustiziato
quando i prelati più anziani si insospettirono per la sua capacità di curare il
vaiolo toccando i contadini con un bastoncino e per la sua sconsiderata
abitudine di estrarre conigli dal calice della comunione. Sebbene tutto
sommato vanti un carattere cordiale, il Frate Grasso continua a portare
rancore per non essere riuscito a diventare cardinale.
Il fantasma della Casa di Grifondoro è Nick-Quasi-Senza-Testa, che da
vivo era Sir Nicholas de Mimsy-Porpington. Sir Nicholas, un mago un po’
snob e meno abile di quanto non credesse, frequentò la corte di Enrico VII
fino a quando non tentò stupidamente di abbellire con la magia una dama di
corte e le fece crescere delle zanne. Sir Nicholas fu privato della bacchetta e
giustiziato da un boia inesperto, che gli lasciò la testa attaccata al collo da
un lembo di pelle e tendini. Nick-Quasi-Senza-Testa prova un certo
sentimento di inadeguatezza nei confronti dei fantasmi veramente senza
testa.

Un altro importante fantasma di Hogwarts è Mirtilla Malcontenta, che
infesta un bagno delle ragazze poco frequentato. Al momento della sua
morte, Mirtilla era una studentessa di Hogwarts, e scelse di tornare e vivere
nella scuola per sempre, prefiggendosi l’obiettivo di tormentare Olive
Hornby, la sua aguzzina. Con il trascorrere dei decenni, Mirtilla si è creata
la fama di fantasma più infelice della scuola e trascorre il tempo nascosta in
uno dei bagni, riempiendo l’aria di grida e lamenti.

Le riflessioni di J.K. Rowling

L’idea di creare il personaggio di Mirtilla Malcontenta mi è venuta
ricordando che, durante la mia giovinezza, notavo spesso la presenza di una
ragazza in lacrime nei bagni pubblici, e in particolar modo alle feste o in
discoteca. Dato che questo non sembra invece accadere nei bagni dei
maschi, mi sono divertita a inserire Harry e Ron in una situazione per loro
così inconsueta e imbarazzante in Harry Potter e la Camera dei Segreti e
Harry Potter e il Principe Mezzosangue.
Il fantasma più produttivo di Hogwarts è certamente il professor Binns, il
vecchio professore di Storia della Magia che un giorno si addormentò
davanti al camino della sala professori e al suo risveglio si alzò per andare a
dare lezione, dimenticando di portare con sé il proprio corpo. Non è chiaro
se il professor Binns sia o meno consapevole della propria morte. Anche se
il suo ingresso in aula attraverso la lavagna è vagamente divertente per gli
studenti che lo vedono per la prima volta, Binns non è affatto un insegnante
coinvolgente.
L’ispirazione per il professor Binns me l’ha data un vecchio professore
della mia università, che era solito dare lezione con gli occhi chiusi e
dondolando dolcemente sulle punte dei piedi. Sebbene fosse un uomo
geniale che dispensava un’enorme quantità di informazioni preziose ad ogni
lezione, il suo distacco dagli studenti era assoluto. Il professor Binns è solo
vagamente consapevole della presenza dei suoi studenti e rimane stupito
quando iniziano a porgli delle domande.
Nel primissimo elenco di fantasmi che preparai per Hogwarts c’erano
Mirtilla (inizialmente chiamata “Wailing Wanda”, ovvero Wanda
Lamentosa), il professor Binns, la Dama Grigia (all’epoca chiamata “la
Dama Sussurrante”) e il Barone Sanguinario. C’erano poi anche un
Cavaliere Nero, il Rospo (che lasciava ectoplasma in giro per la classe) e un

fantasma che rimpiango alquanto di non aver utilizzato, Edmund Grubb. Le
annotazioni accanto al suo nome dicono: “Morto all’ingresso della Sala da
Pranzo. A volte impedisce alla gente di entrarvi per puro dispetto. Grasso
fantasma vittoriano. (Mangiò bacche avvelenate)”.

La presenza dei fantasmi è talmente normale a Hogwarts che è facile
scordare quanto siano rari nel mondo dei Babbani. Ovviamente un motivo
c’è...

FANTASMI
DI J.K. ROWLING
Nel mondo di Harry Potter, un fantasma è la forma trasparente e
tridimensionale di una strega o un mago deceduti che continua a esistere nel
mondo mortale. I Babbani non possono ritornare sotto forma di fantasmi, e
le streghe e i maghi più saggi decidono di non farlo. Sono coloro che hanno
“affari in sospeso”, ovvero paure, colpe, rimpianti o un attaccamento
eccessivo al mondo materiale, che rifiutano di passare alla dimensione
successiva.
Il flebile simulacro di vita mortale che hanno scelto condanna i fantasmi
a un numero di esperienze e sensazioni molto ridotto. Non possono provare
alcun piacere fisico e le loro conoscenze e vedute rimangono quelle
raggiunte durante la vita, e quindi i vecchi rancori (come la delusione per
una decapitazione incompleta) continuano a bruciare per secoli. Per questo
motivo, i fantasmi tendono ad essere, in linea di massima, di pessima
compagnia. Sono particolarmente deludenti in uno degli aspetti che più
affascina la maggior parte delle persone: i fantasmi non sono in grado di
dare una risposta ragionevole su come sia morire, perché hanno preferito
scegliere una versione impoverita della vita.
I fantasmi possono passare attraverso gli oggetti solidi senza farsi del
male o danneggiarne il materiale, ma provocano anomalie in acqua, fuoco e
aria. La temperatura cala nelle immediate vicinanze di un fantasma, un
effetto che s’intensifica se più fantasmi si radunano nello stesso luogo. La
loro apparizione può anche colorare le fiamme di blu. Se un fantasma
attraversa anche solo in parte una creatura vivente, quest’ultima avverte una
sensazione di freddo estremo, come se si fosse tuffata in acqua gelida.
Streghe e maghi sono molto più soggetti a quelle che i Babbani chiamano
attività paranormali, al punto da vedere (e udire) i fantasmi in modo chiaro

in situazioni in cui un Babbano vede semplicemente un posto freddo o “da
brividi”. I Babbani che asseriscono di vedere i fantasmi in modo nitido
mentono, oppure sono maghi esibizionisti in palese violazione dello Statuto
Internazionale di Segretezza.

La decapitazione malriuscita di Nick-Quasi-Senza-Testa non viene mai
raccontata nella serie di Harry Potter, ma non è più un mistero. In questa
ballata, tagliata da una delle prime bozze della Camera dei Segreti, il
fantasma addolorato illustra la vicenda.

LA BALLATA DI NICK-QUASI-SENZATESTA
DI J.K. ROWLING
Non ero che un mago in cerca di svago
Ma stanco poi feci uno sbaglio.
Un piccolo errore, e subito, orrore!
Mi inflisser la pena del taglio.
La sera era grama e vidi una dama
Intenta qua e là a passeggiar.
Mi chiese, accidenti, se quei brutti denti
Potessi per caso drizzar.
Ahimè, che disguido, d’un tratto uno strido!
Le era spuntata una zanna.
Le guance fradice davanti al giudice
Non cambiarono la mia condanna.
Il giorno dopo il prete, un po’ cupo,
Mi disse di stare tranquillo
Poi con un bisbiglio aggiunse il consiglio:
di lasciare a casa il cappello.
Quel tonto del boia con aria di noia
Scordò di affilare la scure.
Mi disse: “Fai presto, in ginocchio, sii lesto!”
Fui preso da mille paure.

“Sarò delicato” fa lo sciagurato
Poi alza la lama di gusto.
Ma era smussata! Dopo averla abbassata
La testa era ancora al suo posto.
Il boia tagliò e smozzò e tranciò:
“Ci vorrà soltanto un momento!”.
Ci voller, pensate, decine di asciate
Per compier il tristo cimento.
Fu allora che infine io vidi la fine
Di questo destino tremendo.
Ancora il mio collo resiste al tracollo
E ora applaudite o mi offendo.

Nick-Quasi-Senza-Testa e Mirtilla Malcontenta non sono gli unici abitanti
permanenti di Hogwarts. Le mura del castello sono coperte di ritratti i cui
soggetti si muovono, parlano e interagiscono con gli studenti, come ad
esempio la Signora Grassa, che custodisce la Torre di Grifondoro, e gli ex
presidi, ansiosi di dispensare consigli ai successori.

I RITRATTI DI HOGWARTS
DI J.K. ROWLING
I ritratti di Hogwarts sono in grado di parlare e muoversi passando da un
quadro all’altro e comportandosi come i soggetti che ritraggono. Tuttavia, il
modo in cui interagiscono con le persone che li osservano non dipende dal
talento del pittore ma dal potere della strega o del mago ritratti.
Ovviamente, per realizzare un ritratto magico, gli artisti utilizzano
incantesimi per far sì che il dipinto si muova in modo naturale. Il ritratto
sarà inoltre in grado di ripetere alcune delle frasi preferite dal soggetto e di
imitarne l’atteggiamento. Di conseguenza, il ritratto di Sir Cadogan sfida
sempre tutti a duello, cade da cavallo e si comporta un po’ da squilibrato,
proprio perché è così che il soggetto è apparso al povero mago che lo ha
dovuto dipingere. Allo stesso modo, il ritratto della Signora Grassa continua
a soddisfare la propria passione per il buon cibo, il bere e la sicurezza,
nonostante la sua modella in carne ed ossa sia morta da molto tempo.
Nessuno di questi ritratti è però in grado di sostenere una discussione
approfondita su aspetti più complessi della propria vita: sono letteralmente
e metaforicamente bidimensionali, la rappresentazione dei soggetti per
come li vedeva l’artista.
Alcuni ritratti magici sono in grado di interagire maggiormente con il
mondo vivente. Secondo la tradizione, tutti i presidi vengono immortalati in
un dipinto prima della loro morte. Quando il ritratto è pronto, il preside o la
preside in questione lo chiudono a chiave in un armadio, facendogli visita
regolarmente (se lo desiderano) per insegnargli a muoversi e a comportarsi
esattamente come loro e per condividere ricordi o informazioni utili che
potranno poi essere tramandati ai loro successori per secoli.
La profonda conoscenza e sapienza contenuta in alcuni dei ritratti dei
presidi è nota a pochi. Solo chi occupa questa carica e un ristretto numero di

studenti si sono resi conto, nel corso dei secoli, che la sonnolenza dei ritratti
in presenza di visitatori non è sempre autentica.

Il ritratto più schietto è forse quello di Sir Cadogan, che Harry, Ron e
Hermione incontrano durante il terzo anno a Hogwarts. Sir Cadogan è un
cavaliere vanaglorioso che passa la maggior parte del tempo a rincorrere il
suo grasso pony e a sfidare a duello i passanti. La leggenda vuole che da
vivo non fosse meno valoroso e sfacciato di quanto non lo sia nel ritratto.

SIR CADOGAN
DI J.K. ROWLING
COMPLEANNO:
Sconosciuto
BACCHETTA:
Secondo la leggenda, legno di prugnolo e baffi di troll, nove pollici,
infiammabile
CASA DI HOGWARTS:
Grifondoro
CAPACITÀ PARTICOLARI:
Un folle coraggio
ORIGINI:
Padre mago, madre strega
FAMIGLIA:
Si dice che sia stato lasciato da tre mogli e che abbia avuto almeno
diciassette figli
Prima che la comunità magica fosse costretta a nascondersi, non era strano
per un mago vivere tra i Babbani e svolgere quello che oggi
considereremmo un lavoro babbano.
Nei circoli dei maghi è largamente diffusa l’idea che Sir Cadogan fosse
uno dei famosi Cavalieri della Tavola Rotonda, anche se uno dei meno
conosciuti, e che avesse raggiunto quella posizione grazie alla sua amicizia
con Merlino. Anche se la sua figura è stata cancellata da tutti i libri dei

Babbani che narrano la storia di re Artù, le versioni di questa leggenda che
circolano tra i maghi citano Sir Cadogan insieme a Lancillotto, Bedivere e
Parsifal. In questi racconti è impulsivo, irascibile e coraggioso al limite
dell’imprudenza, ma resta in fondo un brav’uomo.
Il più famoso scontro di Sir Cadogan fu quello con la Viverna di Wye,
una creatura simile a un drago che terrorizzava il sud ovest dell’Inghilterra.
La prima volta che si incontrarono, la bestia sbranò il bellissimo destriero di
Sir Cadogan, spezzò la sua bacchetta a metà e gli fuse spada e visiera.
Incapace di vedere per il fumo che saliva dall’elmo, Sir Cadogan si salvò
per un pelo. Tuttavia, invece di fuggire, raggiunse barcollando un vicino
prato, afferrò un pony piccolo e grasso che stava brucando l’erba, gli saltò
in groppa e al galoppo si diresse nuovamente verso la Viverna con la sola
bacchetta rotta in mano, pronto a una morte valorosa. La creatura abbassò la
spaventosa testa per inghiottire Sir Cadogan e il pony in un sol boccone, ma
la bacchetta rotta e inceppata le bucò la lingua. I fumi gassosi che salivano
dal suo stomaco presero fuoco e fecero esplodere la Viverna.
I maghi e le streghe più anziani usano ancora il detto “Mi accontenterò
del pony di Cadogan”, che vuol dire “Cercherò di trarre il meglio da una
situazione difficile”.
Il quadro di Sir Cadogan, che è appeso al settimo piano del castello di
Hogwarts, lo ritrae insieme al pony che continuò a cavalcare (e il quale,
come è comprensibile, non lo ha mai avuto in grande simpatia) e con
minuziosità di dettagli rappresenta il suo temperamento irascibile, l’amore
per le sfide temerarie e la determinazione a vincere il nemico a qualsiasi
costo.

Hogwarts è ricolma di segreti. A giudicare dalle avventure di Harry,
sembra che ogni porta chiusa o aula vuota nasconda un oggetto magico o
un mostro terribile. Cominciamo da uno dei manufatti più affascinanti e
potenzialmente devastanti del castello: lo Specchio delle Emarb.

LO SPECCHIO DELLE EMARB
DI J.K. ROWLING
Lo Specchio delle Emarb è un congegno molto antico. Nessuno sa chi
l’abbia fabbricato, né come sia arrivato a Hogwarts. Non erano pochi gli
insegnanti che riportavano oggetti particolari dai loro viaggi, quindi lo
Specchio può essere giunto al castello per caso, vuoi perché l’insegnante ne
aveva colto il funzionamento e ne era rimasto affascinato, vuoi perché non
lo capiva e desiderava l’opinione dei colleghi.
Lo Specchio delle Emarb è uno di quei manufatti magici che sembra
essere stato creato per divertimento (innocente o malevolo: è una questione
di punti di vista), perché anche se rivela molto di più di uno specchio
normale, è più una curiosità che un oggetto utile. Solo dopo le sostanziali
modifiche del professor Silente lo Specchio (che era rimasto abbandonato
nella Stanza delle Necessità per circa un secolo prima che lui lo
disseppellisse e lo rimettesse in funzione) diventa un magnifico
nascondiglio e la vera cartina al tornasole di chi ha il cuore impuro.
L’iscrizione sullo Specchio (“Emarb eutel amosi vout linon ortsom”)
dev’essere letta da destra a sinistra per rivelare il suo vero scopo.
Quando finisce di usarlo, Albus Silente rimette lo Specchio dove l’aveva
trovato nella Pietra Filosofale. Non ci resta quindi che supporre che lo
Specchio sia stato distrutto, insieme agli altri oggetti della Stanza delle
Necessità, durante la Battaglia di Hogwarts.

Le riflessioni di J.K. Rowling

L’avvertimento di Silente a Harry riguardo allo Specchio delle Emarb
esprime il mio punto di vista. Il consiglio di tenere stretti i propri sogni va
benissimo, ma a volte arriva un momento in cui diventa inutile e addirittura
dannoso. Silente sa che la vita può scorrere via mentre si resta aggrappati a
un desiderio che non può, o non dovrebbe, realizzarsi mai. Ciò che Harry
brama nel profondo è qualcosa di impossibile: il ritorno dei genitori.
Nonostante si dolga infinitamente che Harry sia stato privato della sua
famiglia, Silente sa che stare seduto a fissare il fantasma di qualcosa che
non potrà mai avere sarebbe solo dannoso. Lo Specchio è seducente e
ammaliatore, ma non rende necessariamente felici.

Anche se Silente nasconde a Harry quello che vede nello Specchio delle
Emarb, non fa lo stesso con tutti i suoi ricordi. Nel corso degli anni, Harry
usa il potente Pensatoio dell’ufficio del Preside per esplorare il passato
misterioso di Tom Riddle, la terribile storia della famiglia Crouch e il più
grande sbaglio di Lumacorno. Come molti altri oggetti dell’ufficio, il
Pensatoio è raro e difficile da usare.

IL PENSATOIO
DI J.K. ROWLING
Un Pensatoio è un piatto largo e basso di pietra o metallo, spesso finemente
decorato o intarsiato di pietre preziose, e colmo di incantesimi potenti e
complessi. I Pensatoi sono rari, perché solo i più esperti li usano e perché la
maggior parte dei maghi ne è intimorita.
I presunti pericoli del Pensatoio hanno a che vedere con il potere che esso
esercita su pensieri e ricordi. Grazie alla magia, il Pensatoio è in grado di
ricreare le memorie in modo che possano essere rivissute, cogliendo ogni
dettaglio immagazzinato nel subconscio e riproducendolo fedelmente,
cosicché il proprietario o (e qui sta il pericolo) un’altra persona possano
entrare nei ricordi e muoversi all’interno di essi. È inevitabile che chi ha
qualcosa da nascondere, chi si vergogna del proprio passato e chi vuole
proteggere i propri segreti o semplicemente la propria riservatezza diffidi
dei Pensatoi.
Usare il Pensatoio per organizzare ed esaminare pensieri e idee è ancora
più difficile, e pochissimi maghi riescono a farlo. Albus Silente usa il
Pensatoio di Hogwarts in questo modo, soprattutto nel capitolo Trenta di
Harry Potter e il Calice di Fuoco, quando aggiunge i pensieri al Pensatoio e
il volto di Harry diventa quello di Piton; in quel modo Silente si ricorda del
collegamento segreto tra Piton e Harry (ovvero che il professore era
innamorato della madre del ragazzo ed è costretto per onore a proteggerlo,
seppur con riluttanza).
È tradizione che il Pensatoio venga seppellito col proprio padrone, come
la bacchetta, perché è considerato un manufatto estremamente personale;
qualsiasi pensiero o ricordo rimasto al suo interno viene similmente
interrato con esso, se non diversamente specificato dal suo proprietario. Il
Pensatoio di Hogwarts, tuttavia, non appartiene a un individuo ma alla

scuola. È stato usato da generazioni di presidi che vi hanno depositato le
proprie esperienze in forma di ricordi. Essi formano un’inestimabile
biblioteca di riferimento per il preside o la preside in carica.
Il Pensatoio di Hogwarts è fatto di pietra riccamente scolpita e reca incise
delle rune sassoni modificate, che fanno pensare si tratti di un manufatto
antichissimo, anteriore perfino alla scuola. Secondo una leggenda (mai
dimostrata), i fondatori trovarono il Pensatoio semisepolto proprio nel
punto in cui avevano deciso di erigere la scuola.
Il suo nome inglese, “Pensieve”, è omofono di “pensive”, che significa
“meditabondo”, ma è anche un gioco di parole, perché “sieve” vuol dire
“setaccio” e allude alla capacità dell’oggetto di filtrare dei significati da un
nugolo di pensieri o ricordi.

Per poter esplorare il castello per sempre ci vorrebbe una Pietra
Filosofale. Peccato che sia stata distrutta! Ma la pietra non compare solo
nelle storie del mondo magico...

LA PIETRA FILOSOFALE
Le riflessioni di J.K. Rowling
La Pietra Filosofale non è una mia invenzione, ma una sostanza
leggendaria, obiettivo principale dell’alchimia, che un tempo si credeva
esistesse davvero.
Le proprietà della “mia” Pietra Filosofale sono in gran parte fedeli a
quelle che le attribuivano gli antichi. Si credeva che la Pietra trasformasse il
vile metallo in oro e che producesse l’Elisir di Lunga Vita, che rende
immortali. I “veri” alchimisti, precursori di chimici e fisici, come Isaac
Newton e il (vero) Nicolas Flamel, cercarono, a volte per tutta la vita, di
scoprire il segreto della sua creazione.
Nei molti testi antichi in cui appare, la Pietra è descritta come rossa o
bianca. Nella maggior parte dei resoconti di alchimia questi colori
assumono una particolare importanza e spesso si ritiene abbiano un
significato simbolico.

La Pietra Filosofale non è l’unico reperto misterioso che compare quando
Harry è in pericolo. La spada di Grifondoro, forgiata dai goblin e
tempestata di rubini, apparteneva a uno dei fondatori di Hogwarts, Godric
Grifondoro. Fu la comparsa della spada a rassicurare Harry della sua
identità di vero Grifondoro: come affermato da Silente, “soltanto un vero
Grifondoro avrebbe potuto estrarla dal cappello”.

LA SPADA DI GRIFONDORO
DI J.K. ROWLING
La spada di Grifondoro fu forgiata circa mille anni fa dai goblin, i migliori
fabbri del mondo magico, ed è quindi un’arma incantata. Fatta di argento
puro, è tempestata di rubini, la pietra che rappresenta Grifondoro nelle
clessidre che segnano il totale dei punti delle Case a Hogwarts. Il nome di
Godric Grifondoro è inciso sotto l’elsa.
La spada fu realizzata, seguendo le indicazioni fornite da Godric
Grifondoro, da Ragnuk il Primo, il miglior argentiere tra i goblin e quindi
loro re (nella cultura dei goblin, il sovrano non lavora meno degli altri, ma
con maggiore abilità). Una volta terminata, Ragnuk la desiderò così tanto da
fingere che Grifondoro gliela avesse rubata e mandare i suoi servi a
recuperarla. Godric si difese con la bacchetta, ma non uccise i suoi
aggressori. Al contrario, li rimandò sotto incantesimo a dire al loro re che se
avesse tentato ancora di derubarlo, Grifondoro avrebbe sfoderato la spada
per affrontarli tutti.
Il re dei goblin prese la minaccia sul serio e lasciò a Grifondoro ciò che
già era suo di diritto, ma covò rancore per l’accaduto sino alla morte. È su
questo che si basa la falsa leggenda del furto di Grifondoro che continua a
circolare, persino ai nostri giorni, in certe frange della società dei goblin.
La risposta alla domanda abbastanza comune sul perché mai un mago
avrebbe bisogno di una spada è molto semplice. Prima dell’entrata in vigore
dello Statuto Internazionale di Segretezza, quando i maghi vivevano
insieme ai Babbani, le spade venivano utilizzate come mezzo di difesa tanto
quanto le bacchette. Era infatti considerato poco sportivo utilizzare una
bacchetta contro una spada babbana (anche se non si può dire che non
succedesse mai). Molti maghi dotati erano anche abili duellanti nel senso
comune del termine, come ad esempio Grifondoro.

Come una bacchetta magica, la spada di Grifondoro sembra quasi
senziente e risponde alle richieste di aiuto dei successori di Grifondoro.
Inoltre, sempre come una bacchetta, parte del suo potere magico è la
capacità di assorbire la forza di chi la usa, per poi usarla contro il nemico.

Le riflessioni di J.K. Rowling

Molte sono le leggende che raccontano di spade incantate. La Spada di
Nuadu, che fa parte dei quattro leggendari tesori dei Tuatha Dé Danann, era
invincibile quando veniva estratta. La spada di Grifondoro ricorda invece la
leggenda di Excalibur, la spada di re Artù, che secondo alcuni racconti
poteva essere estratta dalla roccia solo dal legittimo erede del re. L’idea
dell’idoneità all’utilizzo della spada viene richiamata dal ritorno della spada
di Grifondoro ai membri più degni della Casa.
Quando Harry deve tuffarsi nel lago ghiacciato della foresta nei Doni
della Morte per recuperare la spada, c’è un’altra allusione a Excalibur che
emerge dal lago (anche se la sua collocazione è dovuta a un dispetto di
Piton), perché in alcune versioni della leggenda Excalibur viene data ad
Artù dalla Dama del Lago e lì riportata dopo la sua morte.
Nel mondo magico il possesso fisico non è necessariamente garanzia di
proprietà. Questo concetto si applica ai tre Doni della Morte e anche alla
spada di Grifondoro.
Mi incuriosisce quello che accade quando c’è uno scontro di convinzioni
culturali. Nei libri di Harry Potter, i goblin più bellicosi ritengono che tutti
gli oggetti di fattura goblin appartengano alla loro razza di diritto, ma che
un oggetto specifico possa essere ceduto a un mago fino alla sua morte
dietro dovuto compenso in oro. Come i Babbani, le streghe e i maghi
credono che, una volta pagato, l’oggetto appartenga per sempre a loro e ai
loro discendenti o eredi. Da qui nasce uno scontro di valori senza soluzione
perché le due parti hanno un concetto diverso di giustizia. Harry si trova
quindi di fronte a un dilemma quando Griphook gli chiede la spada come
compenso per i propri servizi in Harry Potter e i Doni della Morte.

L’enigma più sinistro e persistente di Hogwarts è forse quello della Camera
dei Segreti, una sala nascosta sotto la scuola e creata dall’ambizioso
fondatore di Hogwarts, Salazar Serpeverde. Quando il misterioso diario di
Tom Riddle guida Harry alla scoperta degli oscuri segreti della Camera
durante il secondo anno di scuola, la leggenda riemerge. Anche se sono in
pochi ad esservi entrati, la sua esistenza non era del tutto segreta:
dopotutto, qualcuno ne dovette modificare l’ingresso nascosto quando la
scuola decise di costruirvi sopra un bagno.

LA CAMERA DEI SEGRETI
DI J.K. ROWLING
La Camera dei Segreti fu creata da Salazar Serpeverde a insaputa dei suoi
tre soci fondatori di Hogwarts. La sua stessa esistenza fu considerata, per
diversi secoli, una leggenda. Tuttavia, il fatto che voci legate ad essa
abbiano continuato a circolare per così tanto tempo lascia pensare che
Serpeverde abbia parlato con qualcuno della sua creazione e che sia stato
creduto, o che abbia quantomeno permesso a qualcuno di entrarvi.
Non ci sono dubbi che ognuno dei quattro fondatori abbia tentato di
lasciare il segno sulla scuola di magia e stregoneria che volevano far
diventare la migliore al mondo. Sin dall’inizio era stato concordato che
ognuno avrebbe costruito la propria Casa, scegliendo ad esempio dove
posizionare le sale comuni e i dormitori. Tuttavia, solo Serpeverde arrivò al
punto di costruire un rifugio personale e segreto all’interno della scuola,
raggiungibile solo da coloro a cui permetteva di entrare.
Forse, quando iniziò a costruire la Camera, Serpeverde desiderava
semplicemente un luogo dove insegnare ai suoi studenti incantesimi che gli
altri tre fondatori avrebbero disapprovato (ben presto nacquero diverbi
riguardo all’insegnamento delle Arti Oscure). Tuttavia, lo stile ornamentale
della Camera indica che al suo completamento Serpeverde aveva ormai
sviluppato un’opinione piuttosto pomposa della propria importanza per la
scuola. Fu infatti l’unico fondatore a innalzare una gigantesca statua di se
stesso e a costellare la scuola di simboli del proprio potere (i serpenti che
adornano la Camera dei Segreti simboleggiano la capacità di Serpeverde di
parlare il Serpentese).
Una cosa è certa: quando Serpeverde venne costretto dagli altri tre
fondatori a lasciare la scuola, aveva già deciso che la Camera sarebbe
diventata il nascondiglio di un mostro che solo lui e i suoi discendenti

sarebbero stati in grado di controllare: un Basilisco. Inoltre, solo i
Rettilofoni avrebbero potuto entrare nella Camera. Serpeverde sapeva che
questo avrebbe tenuto fuori i tre fondatori e il resto del personale della
scuola.
L’esistenza della Camera era nota agli eredi di Serpeverde e a tutti coloro
con cui essi avevano deciso di condividere l’informazione. Di conseguenza,
queste voci continuarono a circolare per secoli.
Ci sono prove evidenti che la Camera fu aperta più di una volta nel
periodo compreso tra la morte di Serpeverde e l’ingresso di Tom Riddle nel
XX secolo. All’inizio si accedeva alla Camera attraverso una botola segreta
e una serie di gallerie magiche. Tuttavia, quando l’impianto idraulico di
Hogwarts venne migliorato nel XVIII secolo (questo è un raro caso di
maghi che copiano i Babbani, perché sino ad allora si erano limitati a fare i
propri bisogni dove capitava e a far sparire le prove), l’ingresso della
Camera fu messo in pericolo dalla costruzione di un bagno. Il salvataggio
segreto della botola si spiega con la presenza nella scuola di uno studente di
nome Corvinus Gaunt, discendente diretto di Serpeverde e predecessore di
Tom Riddle: grazie a lui, coloro che conoscevano il trucco continuarono ad
accedere alla Camera anche dopo l’installazione delle nuove tubature.
Anche le voci sul mostro che viveva nelle profondità del castello
circolarono per secoli, sempre perché coloro che erano in grado di sentirlo e
parlargli non mantenevano il riserbo necessario: la famiglia Gaunt faticava
a non pavoneggiarsi. Dal momento che nessun altro era in grado di sentire
la creatura scivolare sotto le assi del pavimento o, successivamente, nelle
tubature, erano in pochi a credere alle loro vanterie e nessuno, prima di
Riddle, osò liberare il mostro nel castello.
I presidi successivi, così come numerosi storici, setacciarono il castello
numerose volte nel corso dei secoli, concludendo ogni volta che l’esistenza
della Camera era solo una leggenda. Il motivo per cui fallirono è semplice:
nessuno di loro era un Rettilofono.

E questo è quanto! Non è stato certo un tour guidato o un’enciclopedia
esauriente, ma vi abbiamo quantomeno svelato alcuni segreti della famosa
scuola di magia. Non ci resta che darvi dei consigli: siate prudenti quando
usate una GiraTempo, smettetela di cercare la Camera dei Segreti (a meno
che non parliate il Serpentese) e non guardate troppo a lungo lo Specchio
delle Emarb.
Speriamo che questa raccolta di scritti di J.K. Rowling presentati da
Pottermore vi sia piaciuta.

Altre edizioni digitali pubblicate da Pottermore
Harry Potter e la Pietra Filosofale
Harry Potter e la Camera dei Segreti
Harry Potter e il Prigioniero di Azkaban
Harry Potter e il Calice di Fuoco
Harry Potter e l’Ordine della Fenice
Harry Potter e il Principe Mezzosangue
Harry Potter e i Doni della Morte
Racconti di Hogwarts: prodezze e passatempi pericolosi
Racconti di Hogwarts: potere, politica e poltergeist
Guida (poco) pratica a Hogwarts

Approfondisci J.K. Rowling’s Wizarding World…
Visita www.pottermore.com, dove ti aspettano la Cerimonia dello
Smistamento, brani inediti di J.K. Rowling e le ultimissime novità del
mondo magico.
Pottermore, la società di editoria digitale, e-commerce, intrattenimento e
informazione di J.K. Rowling, è l’editore digitale globale di Harry Potter e
J.K. Rowling’s Wizarding World. In quanto cuore digitale del J.K.
Rowling’s Wizarding World, la missione di pottermore.com è quella di
scatenare il potere dell’immaginazione. Il sito offre notizie, articoli e varie
funzionalità, nonché brani inediti di J.K. Rowling.

Titolo dell’originale inglese: Hogwarts: An Incomplete and Unreliable Guide
Tutti i diritti riservati; nessuna parte di questa pubblicazione può essere riprodotta o trasmessa con
qualsiasi mezzo, elettronico, meccanico, tramite fotocopie o altro, senza previa autorizzazione
dell’editore.
La prima edizione è stata pubblicata da Pottermore Limited nel 2016
Text © J.K. Rowling
Copertina e illustrazioni di MinaLima © Pottermore Limited
© Pottermore, per la traduzione
La serie di Harry Potter è stata pubblicata la prima volta in Italia da Adriano Salani Editore s.r.l.
Harry Potter characters, names and related indicia are trademarks of and © Warner Bros.
Entertainment Inc.
J.K. ROWLING’S WIZARDING WORLD TM J.K. Rowling and Warner Bros. Entertainment Inc.
Si rivendica il diritto morale dell’autore
ISBN 978-1-78110-639-6

